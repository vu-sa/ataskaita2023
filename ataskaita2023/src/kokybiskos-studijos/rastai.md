# Raštai

<!-- TODO: meta tekstas -->
<!-- TODO: nuorodos į failus -->

## Dėl užsieniečių teisinės padėties įstatymo pakeitimo projekto

Vilniaus universiteto Studentų atstovybė, kreipdamasi į LR Seimo Žmogaus
teisių komitetą, išreiškė pastebėjimus ir pasiūlymus dėl užsieniečius
(-tes) studentus (-tes) liečiančio Užsieniečių teisinės padėties
įstatymo: atsisakyti numatyto užsieniečių studentų (-čių) darbo apimties
apribojimo, pratęsti leidimo laikinai gyventi išdavimo trukmę,
atsisakyti nuostatos įgyti ne mažiau kaip 40 kreditų per vienerius
studijų metus. Taip pat atkreiptas dėmesys į laikino leidimo gyventi
Lietuvoje išdavimo ir prašymų nagrinėjimo procesų trukmę, išreikštas
siūlymas nagrinėjimo laikotarpiu studentams (-ėms) nemokamai išduoti
ekvivalentų dokumentą teisėtam buvimui LR teritorijoje bei būtinumą
suteikti studentams (-ėms), turintiems (-čioms) laikiną leidimą gyventi
ar vizą, nemokamą sveikatos draudimą. Taip pat pasiūlytas pakeitimas,
apibrėžiantis nepilnamečių prieglobsčio prašytojų teises ir pareigas,
siekiant užtikrinti teisinį saugumą iš Ukrainos atvykstantiems (-čioms)
studentams (-ėms), dar nesulaukusiems (-ioms) pilnametystės. Į siūlymą
atsisakyti darbo apimties ribojimo atsižvelgta, kiti siūlymai sulaukė
prieštaravimų Seimo užsienio reikalų komitete. Po Įstatymo pakeitimo,
likusius siūlymus VU SA pateikė Švietimo, mokslo ir sporto ministerijos
sudarytoje darbo grupėje dėl užsieniečių pritraukimo ir integracijos
strategijos.

## Dėl lėšų skyrimo valstybinių aukštųjų mokyklų bendrabučių infrastruktūros gerinimui

Vilniaus universiteto Studentų atstovybė kartu su Lietuvos studentų
sąjunga, Lietuvos universitetų rektorių konferencija ir Lietuvos
kolegijų direktorių konferencija bendru raštu LR Vyriausybei ir LR
Švietimo, mokslo ir sporto ministerijai pateikė prašymą skirti papildomų
lėšų aukštųjų mokyklų bendrabučių plėtrai, renovacijai, modernizavimui
ir paramai studentams (-ėms). Po siūlymų pateikimo Švietimo, mokslo ir
sporto ministerija inicijavo susitikimą su suinteresuotomis šalimis, po
kurio įsipareigota peržiūrėti Vyriausybės taikomas priemones bendrabučių
infrastruktūros gerinimui.

## Kreipimasis dėl Odontologijos ir Burnos priežiūros studentų (-čių) klinikinės praktikos tvarkos

Vilniaus universiteto studentų atstovybė kartu su Lietuvos sveikatos
mokslų universiteto studentų atstovybe ir Studentų odontologų asociacija
teikė siūlymus ir pastebėjimus Lietuvos Respublikos odontologijos
praktikos ir burnos priežiūros praktikos bei Lietuvos Respublikos
pacientų teisių ir žalos sveikatai atlyginimo įstatymų pakeitimams.
Išreikštas prašymas ir palaikymas siekiui tikslinti odontologijos
praktikos ir burnos priežiūros praktikos klaidų apibrėžtis, numatant
studentų (-čių), dėstytojų bei atitinkamos srities gydytojo odontologo
atsakomybes ir sąlygas. Taip pat pasiūlyta teisiškai užtikrinti, kad
studento mokymosi proceso metu padaryta žala paciento sveikatai neturės
įtakos ateityje bei nebus palikta paties studento, atliekančio praktiką,
atsakomybei. Sveikatos apsaugos ministerija atkreipė dėmesį į pateiktus
siūlymus, patikinant, jog bus inicijuoti siūlyti pakeitimai.

## Dėl nacionalinės sveikatos sistemos specialistų (-čių) rengimo poreikio formavimo struktūrų pokyčių

Vilniaus universiteto Studentų atstovybė kartu su Vilniaus universiteto
Rezidentų taryba, Lietuvos sveikatos mokslų universiteto Studentų
atstovybe ir Lietuvos sveikatos mokslų universiteto Studentų atstovybės
Rezidentų taryba pasisakė prieš Nacionalinės sveikatos sistemos
specialistų rengimo valstybinio užsakymo formavimo komiteto
performavimą, kuriuo be pagrindo pašalinti sudėtyje buvę tiesioginiai
studentų (-čių) atstovai (-ės). Taip pat nepritarta, kad ekspertų
taryboje aukštųjų mokyklų studentų (-čių) atstovus (-es) pakeistų
Lietuvos studentų sąjungos atstovai (-ės), kadangi Vilniaus universiteto
Studentų atstovybė nepriklauso Lietuvos studentų sąjungai ir ši neturi
jokių įgaliojimų atstovauti Vilniaus universiteto studentams (-ėms). Į
siūlymus Sveikatos apsaugos ministras neatsižvelgė, sveikatos sistemos
specialistų (-čių) rengimo pokyčiai buvo įgyvendinti tam nepritariant
visoms sveikatos mokslų studentus (-es) atstovaujančioms organizacijoms.

## Dėl studentams (-ėms) su negalia skiriamos paramos

Vilniaus universiteto Studentų atstovybė kreipdamasi į LR Švietimo,
mokslo ir sporto ministeriją pateikė siūlymus LR mokslo ir studijų
įstatymo pakeitimo projektui, kuriuo siekiama nustatyti finansinės
paramos neįgaliesiems (-iosioms) skyrimo pagrindus. VU SA pasiūlė
didinti tikslinę pagal poreikius teikiamą finansinę paramą gaunančių
negalią turinčių studentų (-čių) skaičių, atsisakant darbingumo lygio
kriterijaus ir iš esmės didinant paramos prieinamumą, taip pat
atsisakyti akademinių skolų taikymo kriterijaus, siekiant gauti
stipendiją neįgaliesiems (-iosioms), bei užtikrinti finansavimą
aukštosioms mokykloms, kuris būtų skirtas tiesiogiai studentų (-čių) su
negalia studijų prieinamumui didinti, studijų proceso individualizavimui
organizuoti. Pagal pateiktus siūlymus šiuo metu yra rengiamos Įstatymo
pakeitimo projekto pataisos.

## Dėl mokslo ir studijų institucijų studijų veiklos pasiekimų vertinimo tvarkos aprašo

Vilniaus universiteto Studentų atstovybė, reaguodama į Švietimo, mokslo
ir sporto ministerijos rengiamą *mokslo ir studijų institucijų studijų
veiklos pasiekimų vertinimo kriterijų svorio koeficientų nustatymo,
duomenų studijų pasiekimams vertinti teikimo, studijų veiklos pasiekimų
vertinimo, valstybės biudžeto lėšų už studijų veiklos pasiekimus
skirstymo mokslo ir studijų institucijoms tvarkos aprašą*, teikė
siūlymus papildyti studijų rezultatyvumo vertinimą, skatinimą už
trečiosios pakopos studijų rezultatyvumą kriterijumi numatant ne
absolventų studijų baigimo laiką, o laiku apgintą disertaciją. Taip pat
į fiksuojamą studijų ar laiko iki disertacijos gynimo trukmę neįtraukti
laiko, kurį studentas (-ė) praleidžia dėl ligos ar nėštumo, gimdymo,
motinystės (tėvystės) atostogų. VU SA siūlė finansavimą už studijų
prieinamumą papildyti ir aukštųjų mokyklų teikiamomis socialinėmis
stipendijomis, siekiant sumažinti socialinę atskirtį bei pakoreguoti į
studijų pasiekimų kriterijų procentinius svorio koeficientus Antrosios
pakopos studijoms. Į siūlymus tvirtinant įsakymą buvo iš dalies
atsižvelgta.

## Dėl studentų pilietinių, mokslinių, verslumo, kūrybinių ir sportinių projektų lėšų skyrimo, panaudojimo ir atsiskaitymo už panaudotas lėšas tvarkos aprašo pakeitimo projekto

Vilniaus universiteto Studentų atstovybė reagavo į Švietimo, mokslo ir
sporto ministrės įsakymo dėl projektinio studentų (-čių) iniciatyvų
finansavimo tvarkos pakeitimo projektą, teikdama siūlymus: esant
pagrįstai situacijai ir motyvuotam projekto vykdytojo prašymui, pratęsti
projekto vykdymo laikotarpį, sudaryti sąlygas vykdyti tarptautines
iniciatyvas (pasikviesti tarptautinės reikšmės pranešėjus (-as),
lektorius (-es), moderatorius (-es), mokslininkus (-es) bei sudaryti
galimybes studentams (-ėms) vykdyti mokslinius projektus be
bendradarbiavimo su mokslo ir studijų institucija, jei tai yra studentų
(-čių) mokslinės draugijos veikla arba studentų (-čių) organizuojamas
mokslo ir mokslo populiarinimo renginys/-iai, taip siekiant didinti
paramą studentų (-čių) vykdomoms mokslinėms ir mokslo populiarinimo
veikloms. Į siūlymus tvirtinant įsakymą buvo iš dalies atsižvelgta.

## Dėl Valstybinio studijų fondo valdybos sudėties

Vilniaus universiteto Studentų atstovybė kartu su Lietuvos studentų
sąjunga teikė siūlymą dėl Valstybinio studijų fondo Valdybos sudarymo,
reikalaudamos į VSF Valdybos sudėtį įtraukti du studentų atstovus. Po
siūlymo pateikimo VU SA Prezidentė į VSF Valdybą buvo deleguota kaip
Švietimo, mokslo ir sporto ministerijos atstovė.

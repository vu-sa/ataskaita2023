# Programos, klubai ir projektai

<!-- TODO: reikia logotipų -->

## START FM

VU radijas START FM -- VU SA ir Vilniaus universiteto radijo stotis,
veiklą pradėjusi 2005 m. Vienintelė Lietuvoje studentų (-čių) radijo
stotis suteikia plačias saviraiškos galimybes studentams (-ėms): padeda
rengti būsimus (-as) žurnalistus (-es), programuotojus (-as) ir kitų
sričių specialistus (-es). START FM taip pat aktyviai palaiko
alternatyvių Lietuvos ir užsienio atlikėjų ir muzikos grupių kūrybos
sklaidą, rengia interviu su muzikos atlikėjais (-omis), palaiko įvairias
menines bei socialines iniciatyvas.

Radijo programa yra skirta Vilniaus miesto ir Lietuvos universitetų bei
mokyklų akademinės bendruomenės nariams (-ėms), jaunimui bei visiems
(-oms) muzikinį išprusimą turintiems (-čioms) šalies gyventojams (-oms).

START FM yra unikali terpė jaunimo iniciatyvoms atsirasti ir vystytis:
transliuojamos laidos atspindi akademinės bendruomenės ir jaunimo
gyvenimo aktualijas, nes yra inicijuojamos ir įgyvendinamos bendruomenės
narių -- Vilniaus universiteto ir kitų Lietuvos aukštųjų mokyklų
studentų (-čių), absolventų (-čių), dėstytojų, ir atspindi akademinės
bendruomenės bei jaunimo gyvenimo aktualijas.

Stoties visuomeninę reikšmę sustiprina tai, kad radijas START FM visada
stengiasi padėti socialinių iniciatyvų kūrėjams (-oms), suteikdamas
galimybę informuoti visuomenę apie jų vykdomas veiklas ir akcijas.
Ataskaitiniu laikotarpiu buvo rengtos ir transliuotos kultūrinio,
šviečiamojo, informacinio pobūdžio laidos, sudarytos sąlygos VU
Žurnalistikos studentams (-ėms) įgyti praktinių žinių ir įgūdžių, o
siekiant populiarinti tiek Lietuvos, tiek užsienio alternatyvias grupes
bei atlikėjus (-as) buvo performuotas muzikos archyvas. Taip pat
pradėtas techninės ir programinės radijo stoties infrastruktūros
atnaujinimas, gerintas skambėjimas tiek FM bangų ruože, tiek
internetinėje transliacijoje.

## VU Debatų klubas

*Ataskaitiniu laikotarpiu klubo veiklą koordinavo Matas Petravičius.*

VU Debatų klubas -- 2004 m. įkurtas klubas, skirtas skirtingų fakultetų
studentų (-čių) bendravimo skatinimui, suteikiantis erdvę kritinio
mąstymo, argumentavimo, anglų kalbos ir viešojo kalbėjimo įgūdžių
lavinimui bei atstovaujantis Vilniaus universitetui debatų turnyruose.

2022--2023 m. VU Debatų klubas sėkmingai tęsė ir plėtojo savo veiklą.
Praeitais metais suburta komanda užtvirtino debatų sesijos vykdymą
kiekvieną savaitę, praplėtė ir atnaujino narių sąrašą, ugdė
kompetencijas. Įdėtos pastangos atnešė gerų rezultatų -- klubas išsiuntė
delegaciją sudalyvauti SSE Riga 2022 debatų turnyre, kuriame
tarptautiniu lygmeniu buvo atstovauta Vilniaus Universiteto vardui. Po
Naujųjų metų klubas atnaujino savo įvaizdį skaitmeninėje erdvėje bei ėmė
megzti ryšius su kitomis debatų organizacijomis Lietuvoje. Klubo nariai
(-ės) buvo pakviesti (-os) teisėjauti Lietuvos moksleivių nacionalinio
turnyro atkrintamuosiuose raunduose, taip pat vykdė šviečiamąją veiklą
apie debatus Lietuvos mokyklose bei moksleiviams (-ėms) skirtuose
renginiuose.

Atnaujinta klubo valdyba ir toliau organizuoja naujus renginius bei
plečia savo veiklą ir klubo narių ratą, ugdo kompetencijas viduje bei
puoselėja debatų kultūrą Lietuvoje.

## „Studentai - moksleiviams, moksleiviai - studentams“

*Ataskaitiniu laikotarpiu projekto veiklą koordinavo Tomas Mikalauskas.*

„Studentai -- moksleiviams, moksleiviai -- studentams" -- VU SA
organizuojama 3 dienų trukmės stovykla, skirta vyresnių klasių
moksleiviams (-ėms). Stovyklos tikslas -- padėti moksleiviams (-ėms)
pasirinkti jiems (-oms) tinkamą studijų kelią, supažindinant su Vilniaus
universitetu ir jo teikiamomis galimybėmis.

Šių metų SMMS stovykloje dalyvavo daugiau nei 50 moksleivių iš visos
Lietuvos, kuriems (-ioms) buvo suteikta galimybė ne tik aplankyti
Vilniaus universitetą, bet ir pasivaikščioti po Vilniaus miestą
orientacinio žaidimo metu, susipažinti ir su Saulėtekio akademiniu
miesteliu bei pajusti studentišką dvasią. Taip pat stovyklos metu
moksleiviai (-ės) kartu su kuratoriais (-ėmis) visą dieną svečiavosi
pasirinktuose fakultetuose ir buvo supažindinti (-os) su Vilniaus
universiteto stojimo bei studijų procesais.

## Sąžiningai

*Ataskaitiniu laikotarpiu programą koordinavo Justė Ieva Žilionytė ir VU
SA Tarybos sušaukta darbo grupė.*

„Sąžiningai" -- VU SA programa, puoselėjanti Vilniaus universiteto
bendruomenės akademinę etiką ir skatinanti akademinio sąžiningumo
kultūrą. Prie programos veiklos prisidedantys (-čios) dalyviai (-ės)
siekia mažinti nusirašinėjimo, plagijavimo ir rašto darbų pirkimų
atvejus. Akademiniam sąžiningumui skatinti yra rengiami vykdomų tarpinių
ir galutinių atsiskaitymų (kolokviumų ir egzaminų) stebėjimai,
organizuojamos informacinės kampanijos, rubrikos, atliekami tyrimai,
rengiami straipsniai ir apžvalgos.

2022--2023 m. vyko ne tik tarpinių atsiskaitymų bei egzaminų stebėjimai,
bet ir programos „Sąžiningai" veiklos krypties persvarstymas ir
išgryninimas. VU SA Tarybos posėdžio metu buvo priimtas sprendimas
suaktyvinti programos veiklą -- skatinti ne tik didesnį studentų (-čių)
įsitraukimą į atsiskaitymų stebėjimą, bet ir sustiprinti akademinės
etikos kultūros diegimą ir sklaidą Universitete.

## Teisės klinika

*Ataskaitiniu laikotarpiu projektą koordinavo Viktorija Medžiaušaitė.*

VU SA ir partnerių įsteigta VšĮ Vilniaus universiteto Teisės klinika (VU
TK) -- nemokamos teisinės pagalbos projektas, kuris suteikia tikros
profesinės praktikos galimybę vyresniųjų kursų teisės studentams (-ėms),
o visuomenei siūlo nemokamą teisinę pagalbą ir skatina teisinį
raštingumą. Prieš 25 m. VU TK įsteigė ir iki šiol ją globoja VU SA,
Vilniaus universitetas ir advokatų kontora Ellex Valiūnas.

2022 m. teisinę pagalbą organizacija suteikė 5311 gyventojams (-oms).
Remiantis interesantų atgaliniu ryšiu apie organizacijos veiklos kokybę
galima daryti išvadą, kad VU TK užtikrina pakankamai aukštą
kompetencijos lygį ir gerą aptarnavimo kultūrą. 2022 m. sėkmingai
vykdytos konsultacijos gyvai, telefonu, „Skype", elektroniniu paštu.

Ataskaitiniu laikotarpiu VU TK privalomąją profesinę arba savanorišką
praktiką, kurios trukmė 6 mėn., atliko 23 Vilniaus universiteto
studentai (-ės). Praktikos metu studentai (-ės) konsultavo interesantus
(-es) šeimos, paveldėjimo, darbo, intelektinės nuosavybės, sutarčių,
nekilnojamojo turto, vartotojų, administracinės, baudžiamosios teisės
klausimais. Taip pat rengė sutarčių projektus, procesinių dokumentų
projektus teisminėms institucijoms (teismams, darbo ginčų komisijoms),
teisines išvadas.

VU TK aktyviai bendradarbiavo su visuomenės informavimo priemonėmis,
reguliariai teikė teisinius komentarus populiariausiems portalams.
Parengtos publikacijos tokiomis temomis kaip „Pacientų sveikatai
padarytos žalos atlyginimas: kas ir kur gali kreiptis, kaip nustatomas
išmokų dydis?", „Neribotai taikomo viešumo principo pasekmės
baudžiamajame procese", „Žinomo asmens kritikos ribos. Kada kyla
civilinė atsakomybė?", „Saugotojo atsakomybė už jam patikėtus saugoti
daiktus", „Santuokos nutraukimas nustačius vieno iš sutuoktinių kaltę --
kokios pasekmės?", „Kompiuterių programų autorių teisių užtikrinimas ir
problematika".

Vykdytas konsultacijų teikimo ukrainiečiams (-tėms) projektas. Prie
organizacijos veiklos laikinai prisijungė rusų kalbą mokančių studentų
(-čių) grupė, padėjusi teikti konsultacijas raštu bei žodžiu. Parengta
puslapio skiltis
[www.teisesklinika.lt/ukraina](http://www.teisesklinika.lt/), kurioje
pateikiama informacija aktuali į Lietuvą atvykstantiems (-čioms)
ukrainiečiams (-tėms). Pradėtas ir užbaigtas institucinio stiprinimo
projektas finansuojamas Socialinės apsaugos ir darbo ministerijos
„Stipri organizacija teikianti pirminę teisinę pagalbą -- vidinis
paslaugų kokybės užtikrinimas". Projekto lėšos skirtos VU TK paslaugų
kokybės užtikrinimo aprašui parengti, konsultantų (-čių) mokymams
organizuoti, teikiamų paslaugų viešinimui ir kt. Pasirašyta paramos
sutartis su „Mercator by Citco", kuria susitarta dėl rėmėjo statuso
suteikimo įmonei, abipusio bendradarbiavimo bei finansinės paramos VU
TK.

## VU SIF

*Einamuoju laikotarpiu fondui vadovavo Gabrielė Stanionytė ir Povilas Petručionis.*

Vilniaus universiteto Studentų investicinis fondas (VU SIF) -- VU SA
įsteigtas pirmasis ir didžiausias studentų (-čių) investicinis fondas
Lietuvoje, skatinantis jaunimą domėtis investicijų valdymo pasauliu ir
savarankiškai investuoti.

Pastaruoju metu VU SIF vyksta intensyvus laikotarpis, pažymėtas
konkursais, paskaitomis, mokymais ir ekskursijomis. Taip pat jau visai
netrukus laukia SIF organizuojama paskaita apie AI ir finansus,
susitikimas su LT VCA vadove, DCF ir „fundamental analysis" vidiniai
mokymai su alumnu Tadu Petkevičiumi. VU SIF investicinis komitetas (IK)
per pastaruosius kelis mėnesius sudalyvavo net 3 konkursuose: „Global
Case Competition at Harvard", „McGill 2023 GLOBAL STOCK PITCH
COMPETITION" ir IFSA „Traders cup". Nuo metų pradžios VU SIF išklausė
mokymus apie laiko planavimą, grafinį dizainą bei naudojimąsi
„Bloomberg" terminalu, o kai kuriuos mokymus organizavo ir patys. Vėliau
su VU SIF susiekus FinIQ organizacijai buvo vedamos įvairios paskaitos
9--12 klasių moksleiviams (-ėms), susijusios su investavimu. Taip pat VU
SIF organizavo ir mentorystės programą -- didžioji dalis organizacijos
narių tebedalyvauja programoje „Mentee", kurioje dauguma mentorių yra
buvę (-usios) VU SIF nariai (-ės), šiuo metu pasiekę (-usios) aukštas
karjeros pozicijas. VU SIF organizavo ir renginius, o vienas
paskutiniųjų buvo apie pastarojo laikotarpio neramumus finansų
sektoriuje, kai bankrutavo SVB bankas. Paskaitą vedė svečiai iš Lietuvos
banko.

Šiais metais VU SIF priėmė investicinius sprendimus bei dalyvavo
konkursuose, o investicinis portfelis buvo praplėstas iki 12 pozicijų
(įsigijimus galima rasti „Facebook" paskyroje). Taip pat VU SIF praplėtė
rubrikų spektrą soc. tinkluose bei įžengė į „Tik Tok" platformą -- ten
keliamos žaismingos edukacinės rubrikos ir sėkmingai sugrąžintos
tinklalaidės. Paskutiniosios tinklalaidės svečias -- Martas Tankevičius.
Greitu metu bus paskelbta nauja tinklalaidė su VU SIF alumnu Justu
Daujotu.

## VU Karjeros dienos

*Ataskaitiniu laikotarpiu projektui vadovavo Eglė Jašinskaitė.*

Vilniaus universiteto Karjeros dienos (VU KD) -- VU SA projektas,
leidžiantis studentams (-ėms) susipažinti su potencialiais (-iomis)
darbdaviais (-ėmis), užmegzti naujus ryšius ir savarankiškai pradėti
karjeros kelią. Projektu siekiama padėti studijuojantiesiems (-čiosioms)
įsitvirtinti darbo rinkoje ir tapti paklausiais (-iomis) savo srities
specialistais (-ėmis).

Šių metų pagrindinis renginys „VU KD'23: ieškodamas karjeros, atrask
save" buvo suorganizuotas kovo 20--24 d., o kovo 16 d. įvyko „VU
Karjeros diena Šiaulių akademijoje". Vykdant projektą bendradarbiauta su
68 įmonėmis. Taip pat suorganizuoti 4 papildomi renginiai, kurių metu
gvildentos įvairios temos, susijusios su karjera. Sklandžią viso
projekto eigą padėjo užtikrinti suburta 57 vadovų (-ių) ir narių
komanda. Didžiausi šių metų pasiekimai -- papildomų teminių renginių
organizavimas, narių įtraukimas beveik viso ataskaitinio laikotarpio
metu, VU Karjeros dienos suorganizavimas ne Vilniuje esančiame VU KAP
bei hakatonas, kuriame dalyvavo net 12 studentų (-čių) komandų.

## Be etikečių

*Ataskaitiniu laikotarpių programą koordinavo Egidijus Skužinskas.*

„Be etikečių" -- nuo 2010 m. VU SA vykdoma programa, aktyviai veikianti
socialinės atskirties mažinimo ir žmogaus teisių srityse. Programa
siekiama paneigti visuomenėje nusistovėjusius stereotipus, skatinti
visapusę socialiai pažeidžiamų grupių integraciją bei kurti pagarbų
tarpusavio santykį Vilniaus universiteto bendruomenėje. Pagrindinės
vertybės -- lygybė, atvirumas ir pagarba kiekvieno žmogaus
individualumui.

Šiais metais „Be etikečių" daug dėmesio skyrė bendruomenės būrimui
pasitelkiant kultūrą bei meną. Buvo suorganizuoti 3 dideli renginių ir
projektų ciklai: „queer" kultūros festivalis „Kultūra visų", etninių
mažumų mėnuo, lytiškumo ugdymo mėnuo. Kiekviename šių teminių ciklų
siekta įsigilinti į jame reprezentuojamos grupės patirtis, supažindinti
tiek su jos laimėjimais, tiek su problemomis, suteikti platformą tos
grupės atstovams (-ėms) kalbėti apie jiems (-oms) svarbius kasdienio
gyvenimo bei aktyvizmo aspektus. Taip pat tęstos programos tradicijos:
birželį „Be etikečių" žygiavo Lietuvos LGBTQ+ „pride" eitynėse Vilniuje,
diskutuojant apie psichologinių sutrikimų stigmatizavimą prasmingai
paminėtas Helovinas penktą kartą organizuojamoje „Halofobijoje", pirmą
kartą surengtas žiemos „drag" šou „All I want for this year is Drag" bei
4 kartus organizuotos linoraižinių dirbtuvės.

Daug dėmesio buvo skirta „queer" bendruomenės, lytiškumo ugdymo bei
emocinės gerovės temoms aptarti. Taip pat buvo tęsiamas projektas „Drag
žodynėlis", supažindinantis su „drag" kultūros terminais bei istorija.

## VU Jaunųjų energetikų klubas

*Ataskaitiniu laikotarpiu klubo veiklą koordinavo Ignas Pocius.*

Vilniaus universiteto Jaunųjų energetikų klubas (VU JEK)  -- VU SA
klubas, vienijantis jaunimą, besidomintį įvairių rūšių energetika
ekonominiais, politiniais ir techniniais aspektais. Organizuodami (-os)
renginius bei skleisdami (-os) informaciją, VU JEK nariai (-ės) dalijasi
turimomis energetikos žiniomis.

Svarbiausios šių metų klubo veiklos -- klubo edukacinės srities
stiprinimas, surengtas paskaitų ciklas „4 energetikai" bei dalyvavimas
kitų organizacijų ir padalinių organizuojamose veiklose, renginiuose.
Šiemet į klubą buvo pritraukta daug pirmakursių bei antrakursių studentų
(-čių) iš įvairių studijų programų, o renginiai, pavyzdžiui naminių
augalų auginimo skatinimo akcija „Loretos dienos" sulaukė gausaus
visuomenės susidomėjimo. Taip pat klubo nariai (-ės) turėjo galimybę
aplankyti Ignalinos atominę elektrinę klubo organizuotos išvykos metu.

## Erasmus Student Network

*Ataskaitiniu laikotarpiu programos veiklą koordinavo Artūras Maciunskas.*

ESN Vilnius University -- VU SA programa, skatinanti studentų (-čių)
mobilumą bei padedanti užsienio studentams (-ėms) sėkmingai integruotis
į Vilniaus universitetą. Pagrindinis ESN Vilnius University tikslas --
padėti į VU atvykstantiems (-čioms) užsienio studentams (-ėms)
prisitaikyti naujoje aplinkoje, supažindinti juos (-as) su studijų
tvarka, mūsų šalies kultūra bei tradicijomis.

Šiais metais ESN Vilnius University veikla buvo orientuota į įvairių
renginių, skirtų užsienio studentų (-čių) integracijos didinimui ir
bendruomeniškumo skatinimui, organizavimą. Kaip ir kiekvieną semestrą
veikla tradiciškai pradėta nuo orientacinės savaitės įgyvendinimo,
kurios metu stengtasi supažindinti užsienio studentus (-es) tarpusavyje
bei suteikti visą būtinąją informaciją apie Universiteto gyvenimą,
infrastruktūrą, Lietuvos kultūrą, studentų (-čių) galimybes bei teises.
Be visų standartinių renginių (protų mūšių, ekskursijų, susipažinimo
vakarų) metų eigoje buvo suorganizuotos „ESN Social Inclusion Days" --
renginių ciklas skirtas tvarumui ir socialinei atsakomybei skatinti.
Pavasario semestro metu įvykdytas tarptautinis projektas „Erasmus in
Schools", kurio metu bendraudami (-os) su VU užsienio studentais
(-ėmis), mokiniai (-ės) buvo skatinami (-os) tapti mobilesni (-ės). Per
šiuos akademinius metus buvo suorganizuoti 52 renginiai, atliepiantys
ESN prioritetus („Education & Youth, Culture, Social Inclusion, Health &
Well-being, Employability, Environmental Sustainability").

ESN Vilnius University per šiuos metus sustiprino ryšius su kitomis ESN
Lithuania ir kitų šalių sekcijomis, ARQUS tinklo universitetais,
sudalyvavo 3 tarptautiniuose renginiuose („Erasmus generations meeting",
TEET, „North European platform"), kurių metų pasidalino naudinga
patirtimi su kitų šalių ESN padaliniais.

## VU Kendo klubas

*Ataskaitiniu laikotarpiu klubo veiklą koordinavo Vytenis Almonaitis.*

Vilniaus universiteto Kendo klubas -- nuo 2008 m. veikianti VU SA
japoniško fechtavimo studija, skirta tiek pradedantiesiems (-čiosioms),
tiek norintiems (-čioms) tobulinti jau turimus įgūdžius. VU Kendo klubas
siekia ne tik populiarinti kendo sportą ir skatinti aktyvią gyvenseną,
bet ir burti japoniškais kovos menais besidominčius (-čias) studentus
(-es), garsinti Vilniaus universiteto vardą Lietuvoje ir pasaulyje,
dalyvaudamas varžybose ir kituose renginiuose.

Šiais mokslo metais klubas:

- Nuo vasario mėn., šeštadieniais, organizavo bendras Lietuvos kendo
    rinktinės treniruotes su kitų Lietuvos klubų atstovais (-ėmis), kad
    pasiruoštų Europos kendo čempionatui Paryžiuje, vyksiančiam gegužės
    18--19 d.

- Suorganizavo pavasario kendo pradedančiųjų kursus, vykusius kovo
    18 d. -- balandžio 18 d.

- Atliko kendo demonstraciją Vilniaus miesto japoniško sodo atidarymo
    ceremonijoje balandžio 29 d.

- Gegužės 27 d. planuoja demonstraciją Japonijos ambasados
    organizuojamame renginyje vaikų namų auklėtiniams (-ėms) „Būkime
    kartu".

## Studentiško gyvenimo vadovas (SGV)

*Ataskaitiniu laikotarpiu projektui vadovavo Andrius Jokubauskas ir Viktorija Milko.*

Studentiško gyvenimo vadovas (SGV) -- tai VU SA leidinys skirtas
palengvinti pirmakursių bei iš užsienio į Vilniaus universitetą
studijuoti atvykstančių studentų (-čių) gyvenimo naujame mieste (ar
šalyje) pradžią. Pagrindinis SGV tikslas -- skatinti studentų (-čių)
savarankiškumą, aktyvią veiklą ir, žinoma, užtikrinti sklandų įsiliejimą
į didžiausios Lietuvoje akademinės bendruomenės narių gretas.

Tam, kad pavyktų kuo efektyviau įgyvendinti minėtą tikslą, užtikrinta,
kad leidinys jau trečius metus studentus (-es) pasiektų nebe knygos, o
internetinio puslapio *sgv.vusa.lt* formatu. Dėl šios priežasties SGV
gali būti informacijos šaltinis ne tik metų pradžioje, tačiau ir visus
studijų metus, nes šiame leidinyje galima rasti visą reikalingą
informaciją, susijusią su svarbiausiais Universiteto procesais,
teikiamomis paslaugomis bei laisvalaikiu.

Šiais metais didesnis dėmesys skirtas užsienio studentams (-ėms).
Leidinio informacija atnaujinta, papildyta ir pateikta ne tik lietuvių,
bet ir anglų kalba taip siekiant gerinti užsienio studentų (-čių)
integraciją į Universitetą bei Lietuvą.

## Rašytojų klubas

*Ataskaitiniu laikotarpiu klubo veiklą koordinavo Nikolajus Elkana Eimutis.*

VU Rašytojų klubas -- 2013 m. susibūrusi draugija, vienijanti rašančius
(-ias) ir literatūra besidominčius (-čias) VU bendruomenės narius (-es).
VU Rašytojų klubo tikslas yra ne tik suburti rašančius žmones, tačiau ir
skatinti labiau domėtis literatūra, pažvelgti į ją iš kūrėjo (-os),
kritiko (-ės), skaitytojo (-os) ir klausytojo (-os) pusės. VU Rašytojų
klubo nariai (-ės) rengia savos kūrybos skaitymo renginius, organizuoja
susitikimus su rašančiaisiais (-čiosiomis), rengia filmų, sukurtų pagal
literatūros kūrinius, peržiūras ir diskusijas.

VU Rašytojų klubo veiklos šiemet buvo koncentruotos į narių
literatūrinio ir meninio išprusimo lavinimą. Rudens semestro metu nariai
(-ės) turėjo galimybę dalyvauti kūrybinėse dirbtuvėse dadaizmo tema,
nagrinėti Prano Morkūno poezijos kūrybos ypatumus. Taip pat kūrybinio
rašymo dirbtuvių metu nariai (-ės) buvo išmokyti (-os) skirtingų
spontaniško idėjų generavimo technikų. Kritinis mąstymas lavintas
kiekvieną mėnesį klubo sudėtyje aptariant po vieną užsienio autoriaus
(-ės) knygą. Be to, buvo tęsti anksčiau pradėti projektai -- klubo
„Facebook" bei „Instagram" paskyrose publikuoti literatūros erdvę
narstantys tekstai.

## HEMA

*Ataskaitiniu laikotarpiu klubui vadovavo Gintarė Vaičiakauskytė.*

Alber aus VU HEMA klubas -- istorinių Europos kovos menų klubas, kuriame
treniruojamasi ilgaisiais kalavijais.

Šiais metais Alber aus VU HEMA klubas turėjo galimybę dalyvauti
įvairiuose renginiuose ir supažindinti su HEMA Universiteto studentus
(-es) ir ne tik. Narių bei entuzastų (-čių) ratas sėkmingai plečiasi --
pastebime klubo progresą bei bendrą atmosferą. Šiemet turėjome galimybę
surengti ir pirmąjį HEMA turnyrą, kuriame dalyvavo mūsų klubo nariai
(-ės) bei HEMOS entuziastai (-ės) iš visos Lietuvos. Šiais metais klubas
rengė po 2--3 savaitines treniruotes pradedantiesiems (-čiosioms) ir
labiau pažengusiems (-ioms) nariams (-ėms), taip pat buvo artimai
bendradarbiauta su kitais padaliniais ir iniciatyvomis -- įstraukta į
FiDi pasitinkant fizikų eiseną.

## Foto klubas

*Ataskaitiniu laikotarpiu klubui pirmininkavo Simonas Lukoševičius ir Olivija Grudytė.*

VU Fotoklubo misija -- puoselėti ir brandinti studentų (-čių) įvairovę
bei kūrybiškumą pasitelkiant vieną žaviausių meno krypčių --
fotografiją. Visgi šiais mokslo metais supratome, jog mūsų misija
neatsiejama ir nuo pastovaus bendradarbiavimo su Vilniaus universitetu
-- gavome šansą suteikti fotografijos paslaugas didžiulei įvairovei
programų, klubų, projektų ir galėjome užfiksuoti Universiteto istorijas.

Šiais metais klubo veikla buvo orientuota į 3 pagrindines kryptis:
narių, VU bendruomenės ir visuomenės.

Klubo nariams (-ėms) stengėmės sukurti bendruomenę, kurioje ir
fotografija besidomintys (-čios), ir entuziastai (-ės), ir pažengę
(-usios) profesionalai (-ės) galėtų leisti laiką kartu bei dalintis
patirtimi. Abiejų semestrų metu rengėme veiklą grupėse, kuriose vykdėme
mokymus bei įvarius praktinius užsiėmimus.

VU bendruomenei suteikėme fotografijos paslaugas beveik visur ir visada.
Pavasario semestrui einant į pabaigą net nebežinome, kur dėti vien per
šiuos metus užfiksuotas nuotraukas, kadangi nuolat pildosi mūsų
talpyklos. Užfiksavome kone kiekvieno klubo ir projekto veiklas, taip
pat VU Kultūros centro kolektyvų pasirodymus. Kaip sakoma angliškai --
„sharing is caring". Vedami (-os) šios minties surengėme du atvirus
fotografijos pagrindų mokymus VU bendruomenei.

Galiausiai visuomet stengėmės išlikti visuomeniški (-os) bei aktyvūs
(-ios) viešumoje. Nuolatos fiksavome įvairiausius kadrus -- nuo
ryškiausių valstybinių švenčių iki skaudžiausių protestų. Išlikome
neabejingi ir atsakingi kartu su visa VU SA.

## Antropologų klubas

*Ataskaitiniu laikotarpiu klubo veiklą koordinavo Kornelija Garlaitė.*

VU Antroklubas yra antropologija besidominčių ir antropologijos lauke
veikiančių akademinės aplinkos narių bendruomenė. Šioje bendruomenėje
kuriama tarpdiscipliniška erdvė idėjų mainams ir populiarinama
antropologija bei socialiniai mokslai.

Šiais metais klubas rengė paskaitas ir diskusijas su antropologijos
specialistais (-ėmis):

- Spalio mėnesį rengta „Antrųjų pokalbių" laida su kritinės teorijos
    ir lyčių studijų atstove Laura Lapinske. Laidos metu buvo
    nagrinėjami klausimai: kaip tirti lytį, kodėl tai svarbu ir ką
    galime sužinoti studijuodami (-os) lytį?

- Susitikimas / diskusija su antropologe ir istorike Rima
    Praspaliauskiene, kuriame buvo kalbama apie antropologijos reikšmę
    bei prasmę.

- Diskusija apie etikos reikalavimus ir iššūkius antropologijoje su
    Kristina Šliavaite, VU Azijos ir transkultūrinių studijų institute
    dirbančia tyrėja, dėstytoja ir antropologe. Diskusijoje nagrinėti
    klausimai: kaip vyksta empiriniai tyrimai, kaip stebėti žmones
    nekenkiant jiems ir kaip atlikti bendruomenei naudingą tyrimą
    nedarant jai žalos?

- Susitikimas su prof. Viktor de Munck apie sufijų ritualus Šri Lankos
    kaime. Profesorius keletą metų praleido atlikdamas lauko tyrimą Šri
    Lankoje, pasidalino savo pastebėjimais su renginio dalyviais (-ėmis)
    bei atsakė į klausimus: kaip atlikti lauko tyrimus ir ką galima
    pamatyti lauko tyrimo metu?

## The COINS

*Ataskaitiniu laikotarpiu projektą koordinavo Lukas Krasauskas.*

Gyvybės mokslų konferencija The COINS -- VU SA projektas, organizuojamas
studentų (-čių). Tai yra mokslinis renginys, kuriuo siekiama skatinti
studentų (-čių) mokslinę veiklą, domėjimąsi naujausiais mokslo
pasiekimais bei plėsti akademinius ir profesinius ryšius. Konferencija
kviečia aukščiausio lygio mokslininkus (-es) skaityti pranešimus mūsų
Universitete, taip garsinant jį akademinėje tarptautinėje bendruomenėje.
Taip pat siekiama šviesti moksleivius (-es) bei visuomenę apie mokslo
naujienas, leisti susipažinti su gyvybės mokslų tyrimais, taip skatinant
pasirinkti savo profesinį kelią būtent šioje srityje.

Šiais metais The COINS 2023 konferencija vyko balandžio 24-- 27 d. VU
Gyvybės mokslų centre. Suburta 12 koordinatorių bei beveik 40
organizatorių komanda, užtikrinusi, kad pasiruošimas bei visos
konferencijos veiklos vyktų sklandžiai. Per 4 dienas konferencijoje
apsilankė beveik 700 dalyvių, pasiektas rekordinis studentų (-čių)
stendinių pranešimų skaičius -- 220 bei juos vertinusių mokslininkų
(-ių) skaičius -- 130. Paskaitas skaitė 12 aukščiausio lygio užsienio
bei Lietuvos lektorių neurobiologijos, biomedicinos, ekologijos bei
bioinžinerijos temomis, kurios buvo pasirinktos atliepiant šių metų
konferencijos temą „The COINS 2023. Changing the world one step at the
time: from theory to practice". Konferencijos metu taip pat vyko viešojo
kalbėjimo paskaita, praktinės veiklos bei interaktyvus
užsiėmimas-paskaita apie muzikos ir smegenų sąryšį. Taip pat
suorganizuotos programos su laboratoriniais darbais ir paskaitomis
moksleiviams (-ėms) bei visuomenei, tai pritraukė daugiau negu 60
dalyvių. Įvykusi kontaktų mugė pritraukė 10 įmonių / organizacijų, su
kuriomis studentai (-ės) galėjo pabendrauti darbo, praktikos klausimais
bei dalyvauti įvairiuose konkursuose. Tuo tarpu konferencijos
vakariniame renginyje dalyviai (-ės) ne tik turėjo puikią progą
tinklaveikai bet ir džiaugėsi kultūrine lietuviškų šokių bei muzikos
programa. Be to, konferencija pritraukė gausų būrį rėmėjų bei
valstybinių institucijų (Inovacijų agentūrą bei Lietuvos mokslo tarybą),
įsteigusių prizus pranešimų laimėtojams.

## Jaunųjų žurnalistų draugija

*Ataskaitiniu laikotarpiu draugijai vadovavo Gabija Strumylaitė (iki 2023 m. sausio mėn.) ir Ieva Radzevičiūtė (nuo 2023 m. sausio mėn.).*

Vilniaus universiteto Jaunųjų žurnalistų draugija (VU JŽD) -- 2021 m.
įkurta moksleivius (-es) ir studentus (-es) vienijanti iniciatyva,
kurios tikslas sukurti žurnalistika besidominčių ir demokratinius
idealus puoselėjančių jaunų žmonių bendruomenę Lietuvoje.

2022--2023 m. toliau bendradarbiauta su įvairiomis žiniasklaidos
priemonėmis arba pavieniui dirbančiais (-iomis) žurnalistais (-ėmis),
pavyzdžiui, tęstas bendradarbiavimas su portalu „15min". Draugijos
nariai (-ės) fotografuoja, rašo tekstus, o jų darbai yra publikuojami
portale su specialia VU JŽD žyma. Taip pat draugijos nariai (-ės) turi
galimybę atlikti praktiką Tiriamosios žurnalistikos centre „Siena" ir
prisidėti prie jų vykdomų tyrimų.

Taip pat stiprinti santykiai ir su užsienyje gyvenančiais (-iomis)
lietuviais (-ėmis). Rudenį VU JŽD narė su Oksfordo universiteto studentu
sukūrė vaizdo įrašą, kuriame kalbinamas Lietuvos užsienio reikalų
viceministras Mantas Adomėnas. Įrašą galima rasti „Oxford Political
Review" „YouTube" kanale.

Dar viena iš draugijos veiklų -- renginių organizavimas. 2022 m. vasarą
vyko diskusijų ciklas pavadinimu „Prisėsk, pakalbėsime su...", kur buvo
kalbinami Arūnas Valinskas bei Eglė Jurgaitytė. Tokio pobūdžio renginiai
organizuoti neformalioje aplinkoje, o tai leido plėsti VU JŽD
auditoriją. Rudenį VU TSPMI patalpose kartu su organizacija „Locked N'
Loaded" organizuota diskusija „Mobilizacija Rusijoje -- kas laukia
toliau?". Diskusijos pašnekovai: atsargos pulkininkas Gintaras Ažubalis,
VU TSPMI dėstytojas Valentinas Beržiūnas ir LRT žurnalistas, užsienio
naujienų redaktorius Augustinas Šulija. 2023 m. inicijuotos 30-osios
žurnalistų dienos „LeŽuDi", vykusios gegužės mėnesį.

2022 m. sukurtas konkursas, kurio laimėtojai (-os) apdovanoti (-os)
Jaunųjų žurnalistų premija. Sulaukta net 3 dešimčių darbų, iš kurių
galiausiai buvo atrinkti 3 geriausi. Darbus vertino „Laisvės TV" tyrimų
žurnalistas Dovydas Pancerovas, LRT vyr. redaktoriaus pavaduotoja
Aleksandra Ketlerienė, VDU profesorė Audronė Nugaraitė, „15min"
aktualijų skyriaus redaktorius Raimundas Celencevičius ir Vilniaus
universiteto Jaunųjų žurnalistų draugijos vadovė Gabija Strumylaitė.
Laureatai (-ės) buvo apdovanoti (-os) Romo Sakadolskio žurnalistikos
forumo metu. Šiais metais konkursas vyks antrą kartą.

2023 m. pavasarį sukurta mentorystės programa, kurioje 17 žiniasklaidos
lauko profesionalų (-ių) dirba su studentais (-ėmis) ir padeda ugdyti jų
profesinius įgūdžius. Programos mentoriai (-ės): kelionių žurnalistas
Orijus Gasanovas, ELTA vyr. redaktorius Vytautas Bruveris, NARA
redaktorius ir autorius Karolis Vyšniauskas, „15min" tyrimų skyriaus
žurnalistas ir fotožurnalistas Vidmantas Balkūnas, „Delfi.lt" vyr.
redaktorė Rasa Lukaitytė-Vnarauskienė, LRT radijo naujienų tarnybos
aktualijų žurnalistas Daumantas Butkus, „15min" tyrimų skyriaus
žurnalistės Jūratė Damulytė ir Gabrielė Navickaitė, Vilniaus
universiteto rektoriaus patarėjas, apžvalgininkas Paulius Gritėnas, VU
TSPMI dėstytojas ir tyrinėtojas Nerijus Maliukevičius, tiriamosios
žurnalistikos centro „Siena" žurnalistai Šarūnas Černiauskas ir Miglė
Krancevičiūtė, LRT TV užsienio naujienų redaktorius ir karo reporteris
Augustinas Šulija, LNK žinių reporterė Aušra Šiaulytė, LRT.lt vyr.
redaktoriaus pavaduotoja Aleksandra Ketlerienė, NARA redaktorė ir
žurnalistė Indrė Kiršaitė, mados žurnalistė Deimantė Bulbenkaitė.
Birželio pradžioje vyks programos uždaromasis renginys, kurio metu
mentoriai (-ės) su studentais (-ėmis) pristatys savo sukurtus
darbus.

VU JŽD aktyviai lankosi žiniasklaidos vietose, dalyvauja įvairiuose
žurnalistų (-čių) bendruomenės renginiuose, pavyzdžiui, Romo Sakadolskio
žurnalistikos forume, Lietuvos tiriamosios žurnalistikos festivalyje,
lankosi parodose, pavyzdžiui, „World Press Photo".

Vasarą planuojama stovykla draugijos nariams (-ėms) bei diskusija
Palangos vasaros skaitykloje. Taip pat bus tęsiami darbai ties Jaunųjų
žurnalistų premija.

## Naujos iniciatyvos

Ataskaitiniu laikotarpiu buvo siekiama plėsti ir didinti studentų (-čių)
iniciatyvų tinklą. Šiam tikslui įgyvendinti jau antrus metus iš eilės
organizuotas iniciatyvų kūrimosi renginys „HackVU", kurio metu mūsų
bendruomenę papildė keletas naujų iniciatyvų. Taip pat įsikūrė naujas
Karybos klubas bei pradėta burti VU Ukrainos studentų (-čių)
bendruomenė.

## Labdaros ir paramos fondas „Ateičiai“

*Ataskaitiniu laikotarpiu fondo veiklą koordinavo Edvardas Tamutis.*

2018 m. VU SA įkūrė labdaros ir paramos fondą „Ateičiai", skirtą
Vilniaus universiteto studentų (-čių) gerovei kurti. Fondas įkurtas
siekiant atstovauti įvairiems studentų (-čių) poreikiams.

Šiais metais labdaros ir paramos fondas „Ateičiai" viešino ir garsino
Vilniaus universiteto vardą platindamas atributiką tiek fizinėje, tiek
elektroninėje parduotuvėse. Šiemet buvo tęsiamos ir toliau atidaromos
išvažiuojamosios vienos dienos parduotuvės įvairiuose Universiteto
padaliniuose bei sudaryta galimybė studentams (-ėms) įsigyti atributikos
vykstančių Unversiteto renginių metu. Taip pat fondas plečia
bendradarbiavimą su VU -- pasirašyta bendradarbiavimo sutartis su VU
Biblioteka dėl jų gaminamos produkcijos pardavinėjimo VU atributikos
parduotuvėje. Be to, toliau tęsiama prekyba ir Klaipėdos universiteto
atributika. Šiais metais tęsiama iniciatyva -- renkama 1,2 % GPM parama,
kuria bus tikslingai paskatinami Universiteto studentai (-ės) už aktyvią
visuomeninę veiklą prisidedant prie Ukainos piliečių integracijos
Lietuvoje.

Labdaros ir paramos fondo „Ateičiai" veikla yra socialiai atsakinga bei
kurianti kapitalą dėl Vilniaus universiteto studentų (-čių) gerovės.

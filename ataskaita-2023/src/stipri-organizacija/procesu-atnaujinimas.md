# Procesų atnaujinimas

## Konsultavimo procesas

VU SA konsultavimas – centralizuota VU SA konsultavimo sistema,
pradėjusi savo veiklą 2022 m. sausį, skirta Vilniaus universiteto
studentams konsultuoti akademiniais, socialiniais, saviraiškos galimybių
Universitete, LSP ir kitais klausimais. Programai vadovauja VU SA
konsultavimo vadovas (-ė), ją sudaro savanoriai (-ės) studentai (-ės),
studijuojantys (-čios) Vilniaus universitete, išlaikę (-iusios) VU SA
pagrindinių socialinių-akademinių žinių testą bei išreiškę (-usios)
motyvaciją veikti konsultavimo grupėje.

VU SA konsultavimo grupė, atkreipdama dėmesį į augantį poreikį
Organizacijos ir Universiteto veiklą stiprinti, 2022–2023 m. įsitraukė
į šiuos procesus:

- studentų (-čių) konsultavimą individualiųjų studijų kontekste
    palaikant tiesioginį santykį su VU Studentų paslaugų ir karjeros
    skyriumi;

- lankymąsi VU SA padalinių Visuotiniuose susirinkimuose ir jų metu
    pristatant konsultavimo sistemą bei pagrindinius studentų (-čių)
    kreipimusis;

- reguliarių Organizacijos narių informavimą apie konsultavimo
    procesus;

- VU SA padalinių socialinio-akademinio proceso reikalų koordinatorių
    pareigybės atskyrimą;

- bendradarbiavimą su VU SA Taryba, kuriant konsultavimo proceso
    metodinį dokumentą.

VU SA konsultavimo grupę ataskaitiniu laikotarpiu sudarė:

Lijana Savickienė (Konsultavimo grupės vadovė, VU KnF)

Kasparas Japertas (konsultantas, VU GMC)

Rokas Stankūnas (konsultantas, VU KnF)

Kamilė Leonaitė (konsultantė, VU KnF)

Neda Rasimavičiūtė (konsultantė, VU IF)

## VU SA Strateginio veiklos plano 2022–2025 m. ir pamatavimo rodiklių

patvirtinimas

Ataskaitiniu laikotarpiu baigėsi 2019-2022 m. galiojusio VU SA
Strateginio veiklos plano laikotarpis. Per 2022 metus organizacijoje
buvo kuriamas atnaujintas veiklos planas ateinantiems trejiems metams.
2022 m. gegužės 25 d. VU SA Parlamente patvirtintas 2022–2025 m. VU SA
strateginis veiklos planas, kuriuo pritarta pagrindiniams organizacijos
strateginiams projektams:

Kokybiškoms studijoms ir joms pritaikytai aplinkai pasiekti. Studentui
sudarytos sąlygos savarankiškai rinktis studijų kelią, suteikiant
reikiamą akademinę pagalbą;

Stipriai organizacijai užtikrinti veikia efektyvi studentų (-čių)
saviraiškos skatinimo sistema; Darniai universitetinei bendruomenei
burti kuriamas lygiavertis santykis tarp visų bendruomenės narių ir
Žalias universitetas.

Taip pat per šiuos metus kiekvienai strateginei krypčiai buvo sutarti ir
patvirtinti poveikio matavimo rodikliai, kurie padės įsivertinti
pasiektų tikslų poveikį studentams (-ėms), organizacijai ir Universiteto
bendruomenei.

## Narystė organizacijoje

Šiais metais ir toliau plėtota savirefleksijų kultūra. Norint tobulėti
savo srityje ir pažvelgti, ar išsikelti tikslai jau pasiekti (o galbūt
jų vis dar siekiama), būtina reflektuoti – šis procesas tapo sisteminiu
VU SA veikloje. Būtent savirefleksijų metu Organizacijoje sudaromos
galimybės ne tik įvertinti savo tobulėjimą, tačiau ir padėti kiekvienam
(-ai) organizacijoje veikiančiam (-ai) nariui (-ei) kryptingai judėti
tolyn. Organizuotos #VUSAReflektuoja savaitės, kurių metu organizacijos
nariai (-ės) aktyviai reflektavo, vertino savo veiklą organizacijoje,
tolimesnius savo tikslus ir galimybes. Struktūriniuose dariniuose,
remiantis praėjusiais metais Organizacijoje patvirtinta narystės kelio
koncepcija, kas keletą mėnesių organizuotos didesnės apimties
refleksijos sesijos komandų viduje.

## Užsieniečių studentų (-čių) įtraukimas į organizaciją

Dėl karo Ukrainoje daugėjant užsieniečių studentų (-čių) Universitete ir
siekdami tapti dar atviresne organizacija, šiais metais priėmėme ir
įtraukėme daugiau nei įprastai užsieniečių studentų (-čių) į VU SA
veiklą skirtingais lygmenimis. Keldamiesi strateginius tikslus skyrėme
dėmesio ne tik aplinkai pritaikyti, kad dalyvautų ir užsieniečių
studentų (-čių), bet ir suteikėme galimybių imtis iniciatyvos
organizuojant VU SA projektus, didžiausius renginius, įgyvendinti savo
idėjas padaliniuose; didelę dalį kasdienių procesų, organizacijos vidinę
informacijos sklaidą, pagrindinius mokymus pritaikėme ir (ar) vertėme į
anglų kalbą, parengėme dvikalbės komunikacijos gaires, kad būtų
užtikrinta tinkama komunikacija su užsieniečiais (-ėmis) bendruomenės
nariais (-ėmis).

## Vadovų (-ių) programa

Šiemet organizacijoje ir toliau buvo vykdomas tolygus, visus metus
vykstantis kompetencijų kėlimas VU SA vadovams. Pirmą kartą nuo pradžios
iki galo buvo ištestuota VU SA Vadovų programa. Programos metu
paliečiamos svarbiausios vadovavimo kompetencijos, reikalingos
skirtingais kadencijos laikotarpiais: vadovavimas, komandos formavimas,
susirinkimų vedimas, tikslų kėlimas, finansų ir biudžeto planavimas,
laiko planavimas, sprendimų priėmimas, poveikio įsivertinimas bei
grįžtamasis ryšys ir refleksija.

## VU SA atstovavimo platforma

Atkreipiant dėmesį į kasmet Revizijos išvadose pabrėžiamą atstovų
koordinatorių krūvį koordinuojant padalinio bei centrinio lygmens
studentų atstovus, buvo sukurtas Virtualus atstovų koordinatorių įrankis
– VU SA atstovavimo platforma. Ši platforma skirta užtikrinti
sklandesnį procesą perduodant informaciją apie vyksiančius ir vykusius
posėdžius, vieningos studentų pozicijos skleidimą per skirtingus KAP ir
centrinius sprendimų priėmimo darinius. Be to, ją galima naudoti
kokybiškesniems studentų atstovų inicijuojamiems kiekybiniams ir
kokybiniams tyrimams organizuoti.

<!-- ## VU SA darbo reglamento atnaujinimas

Šios kadencijos Parlamente atnaujintas VU SA Darbo reglamentas. Jame
numatyti darbo organizavimo pasitelkiant elektronines ryšio priemones
principai, patikslinti narių sąrašo apskaitos terminai, atsisakyta
perteklinių narių apskaitos veiksmų, susijusių su asmens duomenų rinkimu
ir saugojimu, Darbo reglamente aprašytas VU SA savanorių statusas, su
tuo susijusios teisės bei pareigos, įtrauktas Institucinio stiprinimo
fondas, aprašyti jo įgaliojimai ir statusas organizacijoje bei
patikslinta Studentų atstovų (-ių) Senate rinkimo tvarka – iš Darbo
reglamento perkeliant ir papildant rinkimų nuostatas atskirame
dokumente. -->

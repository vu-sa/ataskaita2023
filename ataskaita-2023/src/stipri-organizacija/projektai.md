# VU SA projektai

Ataskaitiniu laikotarpiu VU SA įgyvendino šiuos projektus:

## Projektas „ECSTRA: Employability Competencies for Students Through implementation and Recognition of Activities"

Vienas iš pagrindinių gebėjimų, reikalingų dirbti ir gyventi XXI
amžiuje, yra iniciatyvumas ir verslumas, t. y. asmens gebėjimas idėjas
paversti veiksmais. Tikime, jog aukštojo mokslo įstaigos turi padėti
studentams (-ėms) įgyti šiuos įgūdžius, todėl VU SA įgyvendina projektą,
kurio tikslas -- padėti studentams (-ėms) įgyti būtinųjų kompetencijų
(verslumo, bendradarbiavimo, problemų sprendimo, tvarumo ir socialinių
inovacijų kūrimo) per savanorišką veiklą, kurios metu būtų sprendžiamos
realaus gyvenimo problemos, pasitelkiant socialines inovacijas. Projekto
įgyvendinimo laikotarpiu kartu su partneriais sukūrėme studentų
bendruomenės įgalinimui skirtą savanorių koordinavimo gidą, iniciatyvų
kūrimo drobę ir vadovą, studentams, įsitraukiantiems į savanoriškas
veiklas, skirtus e-modulius - nuo viešojo kalbėjimo iki konfliktų
sprendimo įgūdžių lavinimo. Taip pat parengėme neformaliu būdu įgytų
kompetencijų įskaitymo gaires, kompetencijų vertinimo užduotis. Projekto
pabaigoje organizavome rezultatų pristatymo renginį, kuriame sudalyvavę
studentai (-ės) taip pat kūrė bendradarbiavimo inciatyvas, naudojo
projekto metu sukurtus rezultatus.

## Gerųjų užsienio praktikų pritaikymas socialinei dimensijai Lietuvos aukštajame moksle įgyvendinti, mažinant barjerus, su kuriais susiduria mažiau reprezentuojamos aukštajame moksle grupės

Šiuo projektu buvo įgyvendinta iniciatyva „Aukštasis mokslas nėra PER
aukštai", suburtas studentų ambasadorių tinklas, kurio tikslas --
regionuose esančių mokyklų moksleivius (-es) supažindinti su aukštojo
mokslo galimybėmis ir įkvėpti siekti aukštojo išsilavinimo. Prie
studentų ambasadorių tinklo prisijungė 45 Vilniaus universiteto (VU)
studentai (-ės), kurie (-ios) aplankė 22 mokyklas visoje Lietuvoje.
Susitikimų metu studentai (-ės) pristatė aukštojo mokslo sistemą,
papasakojo apie finansinės paramos galimybes ir dalijosi savo
patirtimis. Iš viso susitikimuose dalyvavo 771 moksleivis (-ė). Kartu su
LR Švietimo, mokslo ir sporto ministerija suorganizuota tarptautinė
konferencija „Socialinė dimensija Lietuvos aukštajame moksle".
Įgyvendinant projektą parengta socialinės dimensijos aukštajame moksle
priemonių efektyvumo ir galimybių taikyti Lietuvoje apžvalga, užsiimta
socialinės dimensijos advokacija.

## Kiti projektai

VU SA teikė paraiškas, laimėjo ir įgyvendins šiuos projektus:

- „VU SA GOES INTERNATIONAL" -- projektas, skirtas užsienio studentų
    integracijai gerinti.

- „Tarptautinė gyvybės mokslų konferencija „The COINS 2023" --
    projektas, skirtas The COINS 2023 konferencijos įgyvendinimui.

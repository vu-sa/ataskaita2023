# Tyrimai ir analizės

## VU SA Pirmo kurso studentų (-čių) integracijos į Universitetą tyrimas (pirma dalis)

Tyrimo tikslas: Šiuo tyrimu siekta išsiaiškinti Universiteto ir VU SA
vykdomų veiklų efektyvumą bei įsitraukimą į sėkmingą pirmakursių
integraciją.

Kas buvo tiriama: Pirmo kurso BA ir MA, tiek vietinių, tiek užsienio,
studentų (-čių) integracijos į Universitetą sėkmingumas

Tyrimas atliktas: 2022 m. spalio 3--30 d.

### Svarbiausios tyrimo išvados

1. Atliktas tyrimas parodė, kad **61 proc. dalyvavusių** VU #StudentAUK
2022 veiklose studentų (-čių) jaučiasi universiteto dalimi, tuo tarpų
tik iš visų **nedalyvavusių** šiose veiklose studentų (-čių) tik tik
**47 proc.** jaučiasi universiteto bendruomenės dalimi. Dėl to būtina
sukurti erdvę ir galimybes pirmakursiams (-ėms) pažinti ne tik savo
padalinį, bet ir Universitetą - tam reikia visų padalinių lankstumo ir
iš anksto pasirengto ir logistiškai apdėlioto integracijos veiklų
tinklelio.
2. Visų apklaustųjų duomenimis, vu.lt puslapyje nesilanko tik 10 proc.
studentų (-čių), o tuo tarpu net 64 proc. pažymėjo, kad nesilanko
studentauk.vu.lt puslapyje, 58 proc. nesilanko vusa.lt puslapyje, nors
ir studentauk.vu.lt ir vusa.lt puslapius vertina, kaip naudingus
(daugiau nei 50 proc. pažymėjo, kad puslapis "Naudingas" ir "Labai
naudingas"). Tyrimas taip pat parodė, kad informacijos juos studentai
(-tės) ieškojo įstojus ir pirmąją studijų savaitę. Todėl
studentauk.vu.lt puslapį svarbu įtraukti į **VU pagrindinio puslapio
(vu.lt) polapius/ informacinę juostą**, taip pat sukurti nuorodas į VU
SA puslapius, kad studentai (-ės) galėtų lengviau naviguoti ir pasiekti
jiems (-oms) aktualią informaciją iš patikimų šaltinių;
3. Lyginant pirmakursių integracijos tyrimų duomenis pastaruosius
penkerius metus, pastebima, kad studentų (-čių) jausena universitete
prastėja: 2018 m. iš visų apklaustųjų, 82 proc. žymėjo, kad universitete
jaučiasi "gerai" ir "labai gerai", tuo tarpu 2022 m. "gerai" ir "labai
gerai" besijaučiančių pirmo kurso studentų (-čių) yra tik 75 proc.
Būtina atkreipti dėmesį į **prastėjančią studentų (-čių) jauseną**,
išsiaiškinti jos priežastis bei skirti daugiau dėmesio jos gerinimui;
4. 59 proc. visų apklaustųjų buvo baigę mokyklą didmiesčiuose, 28 proc.
kituose miesto/rajono centruose ir tik 11 proc. kaimo/rajono vietovėje,
tuo tarpu pirmakursių stovykloje dėl didelės stovyklos kainos
daugiausiai negalėjusių dalyvauti yra būtent iš kaimo/rajono vietovės
(25 proc.). Baigusių mokyklą didmiestyje 15 proc., kituose miesto/rajono
centruose 18 proc. Respondentų, kurie nedalyvavo pirmakursių stovyklose,
kaip to priežastį žymėjo didelę stovyklos kainą. Siekiant užtikrinti
pirmakursių stovyklų prieinamumą, būtina užtikrinti didesnį stovyklų
išorinį finansavimą bei kurti daugiau finansinės pagalbos priemonių
studentams (-ėms) nuo pat studijų pradžios universitete.
5. Iš 11 proc. BA pirmakursių studentų pažymėjusių, jog studijuoja ne
pirmą kartą, net 48 proc. žymėjo, kad prieš tai studijavo Vilniaus
universitete, todėl studijų nutraukimo metu būtina skirti daugiau
dėmesio studentų (-čių) konsultacijoms dėl galimybių pasikeisti
padalinį, studijų programą, studijų kryptį pačiame Vilniaus
universitete.

## VU SA Bendruomenės tyrimas

Šios kadencijos metu buvo atliktas VU SA Bendruomenės
tyrimas, kurio tikslas buvo pamatuoti Organizacijos narių įsitraukimą į
VU SA veiklas ir išsiaiškinti priežastis, kas skatina jų
(ne)įsitraukimą. Tyrimas buvo atliekamas 2023 m. vasario--kovo mėn.,
jame turėjo galimybę dalyvauti visi (-os) Organizacijos nariai (-ės).
Šio tyrimo metu gauti rezultatai bus naudojami tobulinant VU SA vidaus
procesus.

## VU SA CO2 pėdsako tyrimas

Šių metų VU SA Biuro-Tarybos išvažiavimo metu priimtas sprendimas
matuoti VU SA paliekamą CO2 pėdsaką. Procesui užtikrinti sudaryta
Tarybos darbo grupė, kurios turi atsakomybių ribos apėmė CO2 pėdsako
skaičiavimo metodologijos ir plano, kaip vyks matavimas, parengimą.
Darbo grupėje diskutuota, kaip bus skaičiuojamas anglies dioksido
pėdsakas retrospektyviai, siekiant įvertinti šios kadencijos laikotarpį
ir kokius būdus organizacija galėtų pasitelkti einamuoju laiku ateityje
bei sudarytas organizacijos veiklų, kurias apimtų matavimas, sąrašas. VU
SA Taryboje nutarta, kad skačiavimo parametrai apims turimų įrenginių
sunaudojamą energiją, įvairių transporto priemonių išskiriamą CO2,
atliekų kiekio skaičiavimą. Surinkus visų organizacijos darinių veikloje
išskiriamą anglies dioksido kiekį, darbo grupė pateiks rekomendacijas,
kokius procesus ir kaip VU SA reikėtų organizuoti kitaip, kad veikdami
studentų (-čių) labui būtumėme mažiau žalingi planetai.

## Socialinės dimensijos aukštajame moksle priemonės: efektyvumas ir taikymas Lietuvoje

::: warning ❗️
Analizė parengta įgyvendinant projektą „Gerųjų užsienio praktikų
pritaikymas socialinės dimensijos Lietuvos aukštajame moksle
įgyvendinimui, mažinant barjerus, su kuriais susiduria mažiau
reprezentuojamos aukštajame moksle grupės".
:::

Siekiant socialinės dimensijos aukštajame moksle įgyvendinimo Lietuvoje,
atlikta socialinės dimensijos priemonių, taikomų švietimo sistemose
užsienio valstybėse, analizė, apimanti geriausias kitų užsienio šalių
praktikas, jų efektyvumą bei, tuo remiantis, pateikti siūlymai, kurie
būtų galimi pritaikyti Lietuvos kontekste.

### Pagrindinės rekomendacijos

1. Užtikrinti alternatyvų patekimą į aukštąjį mokslą bei akademinę
    pagalbą žemos socioekonominės padėties bei negalią turintiems
    moksleiviams. Šiuo metu dar neįsigaliojusiame Mokslo ir studijų
    įstatyme alternatyvus kelias Lietuvoje atsiranda, tačiau nėra
    numatytos aplinkybės akademinės pagalbos suteikimui;
2. Studijų procese plėtoti finansinės paramos galimybes, atnaujinant
    paskolų sistemą, ją padarant lankstesne, numatant lengvatines
    grąžinimo sąlygas labiau pažeidžiamoms grupėms;
3. Apjungti studentams su negalia skiriamą finansinę paramą, ją susieti
    su studento iš negalios kylančiais poreikiais ir individualizuoti;
4. Numatyti finansavimo ir pradėti inicijuoti programas, kurios
    sistemiškai apimtų daugiau nei vieną socialinės dimensijos lygmenį
    -- nuo pasirengimo studijoms, tikslingo bendradarbiavimo su bendrojo
    ugdymo sistemos dalyviais, paramos stojimo procese iki pagalbos jau
    studijuojantiesiems;
5. Vyresnio amžiaus stojantiesiems užtikrinti tinkamą informavimą apie
    stojimo procesus;
6. Užtikrinti didesnį pačių aukštųjų mokyklų suinterersuotumą
    užtikrinti socialinės dimensijos tobulinimą institucijos lygmeniu.

Visos šios priemonės negali veikti pavieniui ir be papildomo
suinteresuotų šalių įsitraukimo, tai, šalia nuoseklaus skiriamo
finansavimo, nuolatinės situacijos stebėsenos ir duomenų rinkimo, yra
būtina sąlyga.

---
outline: [2,4]
---

# Nacionalinis ir miesto savivaldoje atstovavimas

## Atstovavimas nacionaliniu mastu

### LR Seimas

*Studentų atstovė – Neda Žutautaitė*

Dalyvauta aktualiuose Lietuvos Resbublikos Seimo komitetų posėdžiuose
svarstant visus su aukštuoju mokslu, studentų (-čių) socialine padėtimi,
su atskirų studentų (-čių) grupių (pavyzdžiui, negalią turinčių studentų
(-čių), užsieniečių ar rezidentų (-čių)) teisiniu reglamentavimu
susijusius klausimus, diskutuojant, teikiant pasiūlymus, išsakant
studentų (-čių) nuomonę bei teikiant ekspertines įžvalgas.

#### LR Seimo Švietimo ir mokslo komitetas**

*Studentų atstovė – Neda Žutautaitė*

Aktyviai įsitraukta į komiteto svarstymus po dar ankstesniame
laikotarpyje mūsų pateikto siūlymo dėl socialinės dimensijos aukštajame
moksle apibrėžimo, alternatyvaus stojimo kelio formavimo principų, kurie
turėtų sudaryti sąlygas į aukštąjį mokslą patekti mažiau
reprezentuojamoms grupėms, tačiau nesukurti situacijos, kai alternatyviu
keliu tiesiog didinamas masiškumas. Po diskusijų buvo priimti Mokslo ir
studijų įstatymo pakeitimai, kurie užfiksuoja socialinės dimensijos
plėtros sampratą, numato galimybes valstybei finansuoti papildomas
socialinės, akademinės, informacinės, finansinės pagalbos priemones bei
užtikrina alternatyvią Antrąją stojimo eilę.

Teikti siūlymai ir pastabos svarstant Įstatymo pakeitimo projektą dėl
studentų (-čių) studijų metu atliekamų praktikų apmokėjimo mechanizmo.
Deja, į siūlymus rasti būdų užtikrinti apmokamas studentų (-čių)
praktikas nebuvo atsižvelgta, sulaukus daug pasipriešinimo, Įstatymo
pakeitimo projektui nebuvo pritarta.

Dalyvauta Laikinosios Seimo ir akademinės bendruomenės bendradarbiavimo
grupės susitikimuose.

#### LR Seimo Sveikatos reikalų komitetas (SRK)

*Studentų atstovės – Neda Žutautaitė, Kamilė Marcinkevičiūtė*

Ataskaitiniu laikotarpiu atstovauta medicinos studentams (-ėms) bei
rezidentams (-ėms) siekiant, jog nebūtų patvirtintas vėl bandytas teikti
įstatymų pakeitimo projektas, kuriuo siūloma valstybės finansuojamas
rezidentūros studijas baigusiems (-ioms) už studijas 2–4 metus
atidirbti regionų pirminės sveikatos priežiūros įstaigose.

Taip pat įsitraukta į Medicinos praktikos, Odontologijos praktikos ir
burnos priežiūros praktikos įstatymų pakeitimų projektų svarstymus ir
diskusijas, po kurių, Seimui pritarus, įtvirtintas nuoseklus gydytojų
rezidentų (-čių) darbo užmokesčio augimas, taip pat nebeegzistuos
jaunesniojo (-sios) ir vyresniojo (-sios) gydytojo (-os) rezidento (-ės)
statusas ir yra įtvirtinta vadovo (-ės) ir gydytojo (-os) rezidento
(-ės) mentoriaus (-ės) sąvokos.

#### LR Seimo Užsienio reikalų komitetas (URK)

*Studentų atstovė – Neda Žutautaitė*

Ataskaitiniu laikotarpiu atstovauta užsienio studentams (-ėms) Seimo
Užsienio reikalų komitete, siekiant sukurti kuo palankesnį užsieniečių
teisinį reglamentavimą. Tarp mūsų teiktų siūlymų: atsisakyti ribojimo
užsieniečiams (-ėms) dirbti ne daugiau kaip 20 valandų per savaitę;
leidimus laikinai gyventi išduoti iki 6 mėnesių ilgesniam negu numatomam
studijų laikotarpiui, o prašymo nagrinėjimo laikotarpiu studentams
(-ėms) nemokamai išduoti ekvivalentų dokumenta, kuris leistų teisiškai
būti Lietuvos Respublikoje, ar numatyti teisę užsieniečiui (-ei) būti
Lietuvos Respublikos teritorijoje prašymo nagrinėjimo laikotarpiu;
atsisakyti teisinės nuostatos įgyti ne mažiau kaip 40 studijų kreditų
per vienerius studijų metus; užtikrinti teisę nepilnamečiams (-ėms)
dalyvauti ne tik bendrajame ugdyme, bet ir studijuoti aukštojo mokslo
pirmosios pakopos bei vientisųjų studijų programose Lietuvoje;
inicijuoti LR Sveikatos draudimo įstatymo pakeitimus, numatant visiems
užsieniečiams (-ėms) studentams (-ėms) privalomojo sveikatos draudimo
apmokėjimą valstybės lėšomis studijų laikotarpiui. Seime buvo priimtos
įstatymo pataisos, kurios panaikino darbo laiko studijų metu apribojimą,
kitiems siūlymams nebuvo pritarta, jų atsisakyta arba jie neįtraukti.
Atitinkami siūlymai toliau pateikti Švietimo, mokslo ir sporto
ministerijai rengiant užsieniečių pritraukimo ir integracijos
strategiją.

### LR Vyriausybė

*Studentų atstovė – Neda Žutautaitė*

Ataskaitiniu laikotarpiu dalyvauta tarpinstituciniuose pasitarimuose ir
plenariniuose LR Vyriausybės posėdžiuose pasisakant LR Mokslo ir studijų
įstatymo pakeitimų klausimais. Prisidėta prie Vyriausybės išvadų rengimo
įstatymų projektams bei ilgalaikės valstybės strategijos „Lietuva 2050"
projekto rengimo.

#### LR Švietimo, mokslo ir sporto ministerija (ŠMSM)

*Studentų atstovė – Neda Žutautaitė*

Ataskaitiniu laikotarpiu prisidėta prie skirtingų klausimų kėlimo,
nagrinėjimo, dalyvauta pasitarimuose bei teikti pasiūlymai aukštajam
mokslui gerinti.

**Aktyviai dalyvauta ŠMSM darbo grupių veikloje:**

##### ŠMSM darbo grupė dėl mokslo ir studijų institucijų studijų veiklos pasiekimų vertinimo ir finansavimo modelio atnaujinimo

*Studentų atstovė – Neda Žutautaitė*

Ataskaitiniu laikotarpiu prisidėta prie Švietimo, mokslo ir sporto
ministerijos rengiamos skatinamojo finansavimo aukštosioms mokykloms už
studijų kokybę tvarkos, konkrečių rodiklių, kurie bus skatinimo sistemos
pagrindu ir formuos aukštųjų mokyklų prioritetus kokybei gerinti,
studijų rezultatyvumo, tarptautiškumo, studentų įdarbinimo į mokslo,
meno ir studijų veiklas absolventų karjeros sėkmingumo bei studijų
prieinamumo aspektais.

Po darbo grupės diskusijų parengtas ir jau dabar patvirtintas ministrės
įsakymas dėl Mokslo ir studijų institucijų studijų veiklos pasiekimų
vertinimo, valstybės biudžeto skatinamojo finansavimo už studijų veiklos
pasiekimus lėšų paskirstymo mokslo ir studijų institucijoms, duomenų,
kurių reikia siekiant atlikti studijų veiklos pasiekimų vertinimus,
teikimo ir mokslo ir studijų institucijų studijų veiklos pasiekimų
vertinimo kriterijų svorio koeficientų nustatymo tvarkos aprašo.

##### ŠMSM darbo grupė dėl socialinės dimensijos plano rengimo

*Studentų atstovė – Neda Žutautaitė*

Inicijuotas socialinės dimensijos aukštajame moksle plano rengimas, VU
SA ankstesniu pasiūlymu įtraukus tai į Vyriausybės programos nuostatų
įgyvendinimo planą ir priėmus Mokslo ir studijų įstatymo pakeitimus,
kurie įpareigoja ministeriją patvirtinti socialinės dimensijos plėtros
prioritetus.

Rinktos užsienio patirtys rengiant socialinės dimensijos planus,
duomenys ir analizė dabartinės mažiau reprezentuojamų grupių situacijos
Lietuvoje. Analizuotos jau egzistuojančios priemonės bei barjerai, su
kuriais susiduria mažiau reprezentuojamos grupės. Rengta pirminė plano
versija, kurios pagrindai buvo pristatyti VU SA kartu su ministerija
organizuotoje socialinės dimensijos konferencijoje.

##### ŠMSM darbo grupė dėl 2024 m. konkursinių eilių sudarymo

*Studentų atstovė – Neda Žutautaitė*

Aktyviai dalyvaujama darbo grupėje, kuri rengia 2024 m. konkursinių
eilių stojantiesiems (-čiosioms) į aukštąjį mokslą mechanizmus, kadangi,
pasikeitus Švietimo bei Mokslo ir studijų įstatymams, nuo 2024 m.
keičiasi stojimo į kolegijas ir universitetus sąlygos, atsiranda Antroji
konkursinė eilė, skirta mažiau reprezentuojamoms aukštajame moksle
grupėms. Darbo grupėje teikiame siūlymus dėl galimo konkursinių eilių
sudarymo mechanizmo, siekiant užtikrinti maksimalų sklandumą, skaidrumą
ir teisingumą socialinės dimensijos aspektu.

##### ŠMSM darbo grupė dėl Aukštųjų mokyklų pedagoginių darbuotojų kvalifikacijos tobulinimo gairių rengimo

*Studentų atstovė – Neda Žutautaitė*

Įgyvendinant XVIII Vyriausybės programos priemonių planą, Švietimo,
mokslo ir sporto ministerijoje suburta darbo grupė aukštųjų mokyklų
pedagoginių darbuotojų kvalifikacijos tobulinimo gairėms rengti ar
atnaujinti. Darbo grupėje buvo įvertintos dabar egzistuojančios gairės,
jų kontekste pasiūlyti pakeitimai dėl tarpkultūrinių kompetencijų kėlimo
bei siūlyta iš esmės persvarstyti dėstytojų karjeros modelį,
akademiniams darbuotojams taikomų reikalavimų dermę, pedagoginių
kompetencijų reikšmę juose.

##### ŠMSM darbo grupė dėl doktorantų socialinės apsaugos garantijų

*Studentų atstovė – Neda Žutautaitė*

Darbo grupės suburta pateikti švietimo, mokslo ir sporto ministrei
siūlymus dėl doktorantų socialinių garantijų teisinio reglamentavimo
tobulinimo. Kelių mėnesių trukmės darbo grupės veikloje buvo atidžiai
išnagrinėtas dabartinis doktorantūros teisinis reguliavimas, ypač
liečianti doktorantų (-čių) socialines garantijas dalis, apžvelgtos
gerosios užsienio patirtys, bendros doktorantūros studijų pakopos
organizavimo tendencijos. Iš jų gryninti pasiūlymai: didinti LMT
projektinio finansavimo apimtis; skatinti mokslo programose, projektuose
įdarbinti doktorantus (-es) sukuriant privalomą sąlygą projektui
finansuoti arba skiriant papildomus balus vertinant; numatyti lankstesnį
doktorantūros modelį trukmės aspektais bei sustiprinti mokslo ir studijų
institucijų veiklos ar doktorantūros vertinime doktorantų (-čių)
įdarbinimo sąlygą. Ateities vizijai pateiktas siūlymas išbandyti
pilotinį *grant'ų* finansavimo modelį, siekiant užtikrinti doktoranto
(-ės) socialines garantijas juos (-as) įdarbinant.

##### ŠMSM darbo grupė dėl užsieniečių ir užsienio lietuvių pritraukimo ir integracijos strategijos

*Studentų atstovė – Neda Žutautaitė*

Įgyvendinant XVIII Vyriausybės programos priemonių planą, Švietimo,
mokslo ir sporto ministerijoje suburta darbo grupė dėl užsieniečių ir
užsienio lietuvių pritraukimo ir integracijos strategijos parengimo.
Darbo grupės kontekste išgrynintos visos šiuo metu užsieniečiams (-ėms)
kylančios problemos, atvykus gyventi ir studijuoti į Lietuvą: nuo vizų
išdavimo tvarkų iki socialinės, sveikatos apsaugos, paslaugų prieinamumo
anglų kalba, lietuvių kalbos mokymosi galimybių. Iš šių dabar kylančių
iššūkių ir rengtas strateginio dokumento projektas, kuriame bus numatyta
tiek bendra šalies kryptis ir tikslai siekiant pritraukti užsieniečius
(-es), tiek finansiniai įrankiai ir paskatos (stipendijos, paskolos ir
pan.), migracijos politikos klausimai, informacijos sklaida, studijų
tarptautiškumo kokybės lūkestis, prieinamas arba nemokamas sveikatos
draudimas, atviros darbo rinkos bei lietuvių k. mokymo prioritetai ir
priemonės.

**Be veiklos darbo grupėse, su ŠMSM taip pat bendradarbiauta:**

- Toliau nuosekliai teikiant siūlymus plėsti negalios stipendiją
    gaunančių asmenų ratą bei sujungti šiuo metu egzistuojančias kelias
    stipendijų rūšis sumažinant administracinę naštą studentams (-ėms);

- Atnaujinant valstybės remiamų paskolų sistemą, siekiant didesnio
    jautrumo studentams (-ėms) su sudėtinga finansine padėtimi, kartu su
    Valstybiniu studijų fondu rengiamas pasiūlymas sistemai tobulinti;

- Teikėme siūlymus stebėti studentų (-čių) atliekamų praktikų kokybę
    bei patiriamus kaštus, siekiant užtikrinti jų kompensavimą;

- Pateikti pasiūlymai ir atnaujinta studentų (-čių) pilietinių,
    mokslinių, verslumo, kūrybinių ir sportinių projektų finansavimo
    tvarka;

- Kreiptasi dėl bendrabučių, susidūrus su iššūkiais rugsėjo mėnesį,
    kai aukštosios mokyklos negalėjo priimti visų norinčių studentų
    (-čių). Derintasi dėl studentams (-ėms) teikiamų būsto nuomos
    mokesčio dalies kompensavimo mechanizmų, paramos aukštosioms
    mokykloms, norint plėsti bendrabučių infrastruktūrą;

- Valstybinio studijų fondo Valdybos klausimu siekiant įtraukti 2
    studentų atstovus (-es) į Valdybos sudėtį. Nors Vyriausybės nutarimu
    nuostatai nebuvo atnaujinti, ŠMSM į Valdybą savo atstove delegavo VU
    SA Prezidentę.

#### LR Sveikatos apsaugos ministerija (SAM)

*Studentų atstovės – Neda Žutautaitė, Kamilė Marcinkevičiūtė*

VU Rezidentų Taryba ir toliau aktyviai dalyvavo, kurdama pakopinių
kompetencijų modelio procesą, kuriuo siekiama gerinti rezidentūros
studijų kokybę, užtikrinti tarptautinius medicinos studijų kokybės
standartus. Prisidėta svarstant rezidentūros studijų programų trukmę,
įvedant minimalaus profesinės praktikos atlikimo trukmės rodiklius ir
naujos rezidento mentoriaus (-ės) funkcijas. Iki pat įstatymo pakeitimo
etapo ir toliau dalyvauta svarstymuose dėl Medicinos praktikos įstatyme
planuojamos rezidentų (-čių) apmokėjimo peržiūros.

Teikta griežta, prieštaraujanti pozicija dėl Seimo Sveikatos reikalų
komitete kilusios iniciatyvos riboti rezidentų (-čių) laisvą pasirinkimą
po studijų numatant kelerių metų po studijų baigimo atidirbimą
viešosiose Lietuvos asmens sveikatos priežiūros įstaigose.

Inicijuoti pokalbiai, susitikimai ir teikta griežta, prieštaraujanti
pozicija Sveikatos apsaugos ministerijos Nacionalinės sveikatos sistemos
specialistų rengimo valstybinio užsakymo formavimo komitetui
performuoti, kai be pagrindo pašalinti sudėtyje buvę tiesioginiai
studentų (-čių) atstovai (-ės) ir sukurtos naujos ekspertų tarybos,
kurių veikla išplėsta iki visų sveikatos mokslų, ne tik rezidentūrose,
poreikio planavimo. Taip pat nepritarta, kad ekspertų taryboje aukštųjų
mokyklų studentų (-čių) atstovus (-es) pakeistų Lietuvos studentų
sąjungos atstovai (-ės), kadangi Vilniaus universiteto Studentų
atstovybė nepriklauso Lietuvos studentų sąjungai ir ši neturi jokių
įgaliojimų atstovauti Vilniaus universiteto studentams (-ėms). Į
siūlymus Sveikatos apsaugos ministras neatsižvelgė, sveikatos sistemos
specialistų (-čių) rengimo pokyčiai buvo įgyvendinti, kai tam nepritarė
visos sveikatos mokslų studentams (-ėms) atstovaujančios organizacijos.
VU SA atstovės įtrauktos į ekspertų komisijas.

#### LR Krašto apsaugos ministerija (KAM)

*Studentų atstovė – Neda Žutautaitė*

Krašto apsaugos ministerijai inicijuojant šauktinių reformą, VU SA
aktyviai įsitraukia stebėdama vis atsinaujinančius siūlymus bei teikdama
studentų (-čių) nuomonę, kadangi viena reformos ašių yra į privalomosios
pradinės karo tarnybos sąrašus įtraukti ir studentus (-es).

Reaguodami į pasiūlymus pasisakėme kategoriškai prieš studijų
pertraukimą dėl šaukimo privalomajai pradinei karo tarnybai bei jos
nesuderinimą su akademiniais procesais. Skatiname KAM taikyti priemones,
kurios skatintų savanorišką tarnybą, darytų ją lankstesnę, siekiant
pritraukti studentus (-es), sudaryti galimybes atlikti praktikas
Lietuvos kariuomenėje, taip pat svarstyti ir alternatyvius karo tarnybos
atlikimo būdus, nepanaikinant galimybės pradinę privalomąją karo tarnybą
atidėti dėl studijų. Atkreipiamas dėmesys, jog stiprinant nacionalinį
saugumą reikšmingu siekiu laikome ir visuomenės atsparumo stiprinimą,
nuo atsparumo dezinformacijai iki įgūdžių ekstremaliose situacijose
užtikrinimo, kuris šiuo metu siūlymuose nėra atspindimas.

### Studijų kokybės vertinimo centras (SKVC)

**Studentų forumas** – Studijų kokybės vertinimo centro neformali darbo
grupė, kurioje dalyvauja Lietuvos aukštųjų mokyklų studentų (-čių)
interesams atstovaujančių organizacijų atstovai (-ės).

Ataskaitiniu laikotarpiu vyko studentų forumo susitikimas, kuriame
diskutuota apie studijų kokybę iš studijų dalyvių perspektyvos bei
studentų (-čių) įsitraukimo į SKVC krypčių bei institucijų vertinimo
procesus prasmę bei kylančius iššūkius.

SKVC sudėtyje šiais metais VU SA deleguota studentų atstovė įtraukta į
Apeliacinės komisijos veiklą. Komisija nagrinėja aukštųjų mokyklų
pateiktas apeliacijas dėl SKVC sprendimų dėl studijų programų, taip pat
dėl galimybės vykdyti gretutinės krypties studijas vertinimo bei
įvertinimo.

Į SKVC kreiptasi dėl studentų (-čių) studijų metu vykdomų praktikų
kokybės, skatinant SKVC atkreipti dėmesį, kaupti duomenis ir stebėti
būtent praktikų organizavimą ir kokybės užtikrinimą aukštosiose
mokyklose.

### Lietuvos universitetų rektorių konferencija (LURK)

*Studentų atstovė – Neda Žutautaitė*

Ataskaitiniu laikotarpiu aktualiais klausimais įsitraukta į Lietuvos
universitetų rektorių konferencijos posėdžius bei juose svarstomus
klausimus – diskutuota dėl dėstytojų edukacinių (pedagoginių)
kompetencijų ir profesinio augimo kelių, dėl universitetų teikiamos
paramos Ukrainos pabėgėliams (-ėms), studentams (-ėms), tyrėjams (-oms),
profesoriams (-ėms), bei dėl užsienio studentų (-čių) pritraukimo ir
išlaikymo. LURK mokslo komitete pristatytas VU SA atliktas tyrimas apie
studentų (-čių) mokslines veiklas, motyvaciją jose dalyvauti bei
egzistuojančias priemones bei barjerus. Kartu su LURK kreiptasi į
Švietimo, mokslo ir sporto ministeriją dėl bendrabučių infrastruktūros
plėtros priemonių bei diskutuota privalomosios pradinės karo tarnybos
reformos kontekste.

### Lietuvos mokslo taryba (LMT)

*Studentų atstovė – Neda Žutautaitė*

Ataskaitiniu laikotarpiu pakartotinai kreiptasi į LMT dėl paramos
studentų (-čių) organizuojamiems mokslo renginiams, siekiant, jog
studentų (-čių) organizuojami aukšto lygio mokslo renginiai būtų
skatinami ir finansuojami nepriklausomai nuo to, kurio kurso ar pakopos
studentai (-ės) juos organizuoja. Reaguodama į pakartotinius VU SA kartu
su Vilniaus universitetu kreipimusis, LMT išplėtė paramos gavimo
priemones akademinėms asociacijoms, tad nuo šiol bet kurios studijų
pakopos ir studijų formos studentų (-čių) organizuojami mokslo ir mokslo
populiarinimo renginiai galės pretenduoti į LMT finansavimą.

## Atstovavimas miesto lygmeniu

### Vilniaus miesto savivaldybė ir Jaunimo reikalų Taryba (JRT)**

Ataskaitiniu laikotarpiu Vilniaus miesto savivaldybės Jaunimo reikalų
taryboje keltas klausimas dėl studentų (-čių) apgyvendinimo situacijos
mieste, JRT parengta pozicija, kuri pateikta savivaldybės Tarybai. VU SA
Prezidentė kaip jaunimo atstovė deleguota į darbo grupę, rengusią
Vilniaus miesto savivaldybės Jaunimo politikos koncepciją, bei šiuo metu
Vilniaus jaunimo organizacijų sąjungos išrinkta į Vilniaus jaunimo
reikalų tarybą.

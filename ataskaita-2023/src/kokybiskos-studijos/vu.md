# Atstovavimas Vilniaus universitete

## VU Taryba

*Studentų atstovai – Neda Žutautaitė, Justinas Kondratas*

VU Taryba – Universiteto valdymo organas, kuris prižiūri, ar
Universiteto veikla ir valdymas atitinka Universiteto misiją, veiklos
tikslus, uždavinius ir principus, bendruosius akademinius interesus,
Statute nustatytus viešumo ir atskaitomybės visuomenei reikalavimus.

Ataskaitiniu laikotarpiu VU Taryboje svarstėme institucinio Vilniaus
universiteto vertinimo rezultatus, užsienio studentų Vilniaus
universitete situaciją, VU informacinių sistemų būklę ir galimus
ateities sprendimus, pedagogų rengimą Universitete, nagrinėjome studentų
priėmimo bei infrastruktūros klausimus, dalyvavome strateginėse
planavimo sesijose. Pagrindinėmis Tarybos veiklos kryptimis 2023 m.
išskirta:

- Tolesnis biudžeto sudarymo modelio tobulinimas;

- VU 2021–2025 metų strateginio veiklos plano bei metinio 2023
    veiklos plano įgyvendinimo stebėsena;

- Pedagogikos studijų ir edukologinių tyrimų plėtrai VU būtinos
    infrastruktūros, organizacinių ir finansinių priemonių numatymas,
    įskaitant ir tolesnį VU Šiaulių akademijos plėtros darnaus proceso
    užtikrinimą;

- Studijų programų bei mokslinių tyrimų tarptautiškumo ir
    tarpdalykiškumo didinimas;

- VU informacinių technologijų infrastruktūros atnaujinimo ir plėtros
    projektų stebėsena;

- Investicijos į tvarią energetiką bei tvarios energetikos
    infrastruktūros plėtros projektų vykdymo stebėsena;

- VU veiklos tęstinumo padidėjusios rizikos sąlygomis užtikrinimo
    priemonių diegimas ir jų stebėsena.

Šiais metais Universiteto Taryboje pradėta kurti metinio studentų
pranešimo tradicija – VU SA Prezidentė dalinosi svarbiausiomis
įžvalgomis iš studentų (-čių) gyvenimo universitete aktualijų, apimančių
tiek studijų kokybės, individualizavimo ir praktikų klausimus, didesnį
dėmesį skiriant tarptautinės studijų patirties, studentų įtraukimo į
mokslines veiklas, doktorantūros studijų kokybės užtikrinimo bei
studentų poreikius atliepiančios bei į žalumo principus orientuotos
Universiteto infrastruktūros prioritetams.

## VU Senatas

*Studentų atstovai:*

*Senato kolegijoje – Vanesa Ražinskytė*

*Studijų komitete – Simonas Granskas, Julija Jarutytė, Klėja
Merčaitytė, Lijana Savickienė*

*Kokybės ir plėtros komitete – Anelė Dromantaitė, Dominyka
Goldbergaitė, Vanesa Ražinskytė*

*Mokslo komitete – Daniel Šematovič, Greta Zaburaitė*

VU Senatas – Universiteto valdymo organas, sudarytas iš VU akademinės
bendruomenės narių. Senatas yra atsakingas už studijų kokybės priežiūrą
ir gerinimą, kultūros, mokslo, tyrimų ir dėstymo laisvės puoselėjimą
Universitete. VU Senato darbą organizuoja Senato kolegija, kuri svarsto
VU Senato darbotvarkes ir teikia joms siūlymus, atsako už vadybinę darbo
dalį, tačiau jokių sprendimų nepriima. Senato darbas yra suskirstytas į
3 pagrindines veiklos sritis. Studijų, Mokslo bei Kokybės ir plėtros
komitetai nagrinėja savo veiklos sričiai aktualius klausimus ir išvadas
teikia tvirtinti VU Senatui. Ataskaitiniu laikotarpiu vyko
išvažiuojamieji VU Senato mokymai.

Šiais metais darbą pradėjo naujos sudėties Senatas, rinkta nauja Senato
pirmininkė, dėl Senato sudėties pasikeitimų proporcingai padidėjo ir
studentų atstovų skaičius (nuo 8 iki 9). Taip pat pirmą kartą studentų
atstove tapo vieno iš Senato komitetų – Studijų komiteto – pirmininko
pavaduotoja.

Studentams aktualiausi Senate svarstyti klausimai:

*Nutarimas:* Atnaujnti Vilniaus universiteto Studijų nuostatai

*Nauda studentams:* atnaujintuose studijų nuostatuose įtvirtinta
individualių studijų koncepcija, leidžianti dar geriau atliepti
individualius studentų poreikius studijų procese bei individualizuoti
savo studijas, kiekvienoje bakalauro ir vientisųjų studijų programoje
tam bus išskirta iki 60 ECTS kreditų. Studentai turės galimybę savo
studijų tinkelį praplėsti tarpdisciplininiais dalykais, pasinaudoti
mobilumo langų galimybėmis.

*Nutarimas:* Patvirtinta pedagogų ugdymo koncepcija

*Nauda studentams:* Universitetas šia koncepcija įsipareigoja telkti
visą turimą kūrybinį, intelektinį ir organizacinį potencialą, su tikslu
ugdyti XXI amžiaus pedagogus – dalykų ar specializacijų mokytojus,
pagalbos mokiniui specialistus ir visų lygių švietimo vadovus. Pedagogų
ugdyme koncepcijoje išskirti keturi pagrindiniai prioritetai - švietimo
tyrimų plėtra; pedagogų rengimo studijų programų kokybės gerinimas ir
pasiūlos didinimas; pedagogų profesinio augimo užtikrinimas ir
partnerysčių skatinimas.

*Nutarimas:* Patvirtintos Universiteto kalbų politikos gairės

*Nauda studentams:*

- Numatytas Universiteto siekis pirmosios pakopos ir vientisųjų
    studijų programų studentams (-ėms) sudaryti sąlygas mokytis bent
    vienos dalykinės užsienio kalbos ir pasiekti C1 lygį;

- Universitetas įsipareigoja užtikrinti galimybę mokytis mažiausiai
    dar vienos užsienio kalbos norimu lygiu (A1-B2);

- Gairėse įtvirtintas universiteto siekis, jog akademinių darbuotojų
    dėstančių anglų, lietuvių kaip svetimąja arba kita kalba kalbos
    mokėjimo lygis būtų ne žemesnis nei C1;

- Gairių įgyvendinimo plane dėstytojams (-oms), kurie (-os) dėsto
    anglų kalba, numatyta galimybė susidaryti individualų kalbos
    mokymo(si) planą ir tobulinti savo kalbos mokėjimo kompetencijas.
    Tam yra skirtos lėšos ir šių metų Universiteto biudžete;

- Gairių įgyvendinimo plane numatyta sudaryti sąlygas kiekvienam (-ai)
    studentui (-ei) ir dėstytojui (-ai) iš užsienio dalyvauti
    organizuojamuose lietuvių kaip svetimosios kalbos mokymo(si)
    kursuose.

*Nutarimas:* Patvirtinti Vilniaus universiteto mokslo skatinimo fondo
nuostatai

*Nauda studentams:*

- Pakeista tarptautinės konferencijos sąvoka (atsižvelgiama į lektorių
    iš užsienio, o ne dalyvių iš užsienio procentą);

- Tai sudaro didesnes sąlygas pretenduoti į mokslo skatinimo fondo
    finansavimą ir studentų mokslinėms konferencijoms (pvz., The COINS,
    Open Readings).

*Nutarimas:* Patvirtinti Vilniaus universiteto studijų praktikos
reglamento pakeitimai

*Nauda studentams:*

- VU KAP gali turėti vieną praktikos vadovą (-ę) (taip suteikiant
    galimybę, jog praktikos vadovo padalinyje nelieka, o jai vadovauja
    tik praktikos vadovas organizacijoje);

- Padalinys turės nusistatyti konkretų vadovaujamų studentų skaičių
    vienam (-ai) praktikos vadovui (-ei) siekiant, kad praktikos vadovas
    (-ė) nebūtų vienas (-a) visai kelių dešimčių studentų (-čių) grupei
    ar kursui;

- Praktikas bus galima atlikti ne tik individualiai, bet ir grupėse;

- Pakeista praktikų klasifikacija – be numatomų studijų programose
    praktikų, kitos praktikos skirstomos į savanorišką, „Erasmus+" ir
    tikslinę praktiką.

*Nutarimas: P*atvirtintas Vilniaus universiteto Medicinos fakulteto
medicinos studijų krypties rezidentūros studijų programų trukmės
keitimas

*Nauda studentams:*

- Studijų programų trukmės ilginimas įgalins pakopinių kompetencijų
    įgyvendinimą. Rezidentai (-ės) turės daugiau galimybių ar laiko
    įgyti praktinių įgūdžių.

*Nutarimas:* Patvirtintas Vilniaus universiteto studijų programų
rengimo, vykdymo ir tobulinimo tvarkos aprašas\
*Nauda studentams:*

- Aiškesnis studijų programų rengimo, vykdymo ir tobulinimo procesas;

- Įtvirtinta nuostata, kad į studijų programų rengimą turi būti
    įtraukti studentų atstovai (-ės).

*Nutarimas:*Patvirtintos Vilniaus universitete ketinamos vykdyti studijų
programos koncepcijos rengimo gairės

*Nauda studentams:*

- Į programos rengimo gaires įtraukta bendrųjų kompetencijų lavinimo
    studijų programose dalis;

- Atnaujintos gairės sumažina SP rengimo grupei (tarp kurių privalo
    būti studentų atstovai (-ės) tenkantį krūvį. Patvirtinus gaires,
    dalį punktų bus galima perkelti tiesiai į naujai rengiamos studijų
    programos aprašą.

## VU Rektoratas

*Studentų atstovė – Neda Žutautaitė*

Rektoratas svarsto visus svarbiausius VU klausimus, prieš priimdamas
sprendimus teikia pastabas ir komentarus iš padalinių bei teikia išvadas
VU Tarybai, Senatui ir Rektoriui, kurie jas priima.

Ataskaitiniu laikotarpiu Rektorate svarstyti VU Studijų nuostatai, dar
prieš teikiant juos tvirtinti Senatui, apžvelgtas Universiteto
institucinis vertinimas bei rekomendacijos, tarptautinio pritraukimo
audito išvados, pagal kurias vėliau per metus rengtas ir tarptautinių
studentų (-čių) pritraukimo priemonių planas. Rektorate diskutuota apie
Universiteto kalbų politikos gaires, individualiųjų studijų įgyvendinimo
tvarką, tarpkryptinių studijų koncepciją, konkursų ir atestacijų
nuostatų pakeitimus bei metodiką vertinti pedagogines kompetencijas
priėmimo-atestacijos komisijose svarstant pedagogines kandidatūras, taip
pat prieš tvirtinant aptarta ir VU diskriminacijos, priekabiavimo,
seksualinio priekabiavimo, smurto ir persekiojimo prevencijos politika.
VU SA Prezidentė savo ruožtu rektorate tiek aktyviai įsitraukė į
studentams (-ėms) rūpimų klausimų aptarimą, tiek paskatino naujas
diskusijas pristatydama pirmakursių integracijos tyrimo rezultatus bei
rekomendacijas integracijos procesui tobulinti ir iškeldama praktikų
kokybės bei praktikos metu studentų (-čių) patiriamų papildomų kaštų
klausimą.

## Vilniaus universiteto Senato sudaromos komisijos

### VU Centrinė ginčų nagrinėjimo komisija

*Studentų atstovai – Dominyka Goldbergaitė,, Augustė Grakavinaitė,
Simonas Granskas*

Komisija nagrinėja skundus dėl padalinių ginčų nagrinėjimo komisijų
sprendimų bei ginčus tarp studentų (-čių) ir centrinės administracijos
darbuotojų. Ataskaitiniu laikotarpiu įvyko 4 posėdžiai, kurių metu
išnagrinėti 8 pareiškimai.

### VU Centrinė akademinės etikos komisija

*Studentų atstovai – Laura Mackevič, Jorigis Jonas Marčėnas, Dominyka
Goldbergaitė (iki 2023 m. balandžio mėn.), Martyna Pikelytė (nuo 2023 m.
balandžio mėn.),*

Komisija nagrinėja akademinės bendruomenės narių skundus dėl akademinės
etikos pažeidimų. Ataskaitiniu laikotarpiu vyko 5 komisijos posėdžiai,
kuriuose nagrinėti 4 pareiškimai.

### VU Bendrųjų universitetinių studijų komisija

*Studentų atstovės – Augustė Grakavinaitė, Klėja Merčaitytė*

BUS komisija yra atsakinga už BUS koncepcijos įgyvendinimą Universitete,
vykdo BUS dalykų įgyvendinimo stebėseną ir jų kokybės užtikrinimą.

Ataskaitiniu laikotarpiu įvyko 5 posėdžiai. Jų metu nagrinėti, svarstyti
ir tvirtinti nauji bei atnaujinti BUS dalykai, vykdomi lietuvių ir anglų
kalbomis. Šiuo laikotarpiu taip pat vyko BUS dalykų peržiūra: peržiūrėti
seniausiai vykdomi BUS dalykai, išanalizuoti studentų (-čių)
atsiliepimai, pateiktos pastabos dalyko aprašams atnaujinti. Posėdžių
metu buvo pristatyta ir nagrinėta 2021–2022 m. BUS analizė.

Ataskaitiniu laikotarpiu patvirtinti ir Senatui svarstyti teikti nauji
BUS:

- Introduction to Climate Change: causes, consequences and solutions

- Psichologiniai asmeninių finansų sprendimų ypatumai

- Media literacy

- Europos Sąjungos ekonominė politika ir ekonomikos stabilumas

- Anthropology: Social and Cultural Diversity

- Genocidai. Kaip atpažinti ir suprasti?

Ataskaitiniu laikotarpiu reguliariai peržiūrimi ir teikti koreguoti bei
atnaujinti BUS:

- Atsakingo verslo pradžia

### VU Centrinė rinkimų komisija

*Studentų atstovė – Airina Mikulėnaitė*

VU Centrinė rinkimų komisija yra atsakinga už tinkamą Universiteto
valdymo organų rinkimų organizavimą, išrinktų Senato ir Tarybos narių
registravimą, Rektoriaus rinkimų rezultatų nustatymą. Esant poreikiui,
komisija siūlo Senatui tobulinti rinkimų į Universiteto valdymo organus
tvarkas.

Ataskaitiniu laikotarpiu vyko 9 nuotoliniai Centrinės rinkimų komisijos
posėdžiai. Posėdžių metu buvo patvirtintos visų Vilniaus Universiteto
kamieninių akademinių padalinių rinkimų komisijų sudėtys, registruoti
(-os) kandidatai (-tės) į neužpildytas Senato narių vietas, taip pat
tvirtinti rinkimų grafikai į Senato narių vietas kamieniniuose
akademiniuose padaliniuose bei tvirtinti balsavimo rezultatai.

### VU Emeritūros, afiliacijos ir garbės vardų komisija

*Studentų atstovė – Julija Jarutytė*

Komisija svarsto ir VU Senatui teikia tvirtinti kandidatūras VU
profesoriaus emerito, afilijuotojo profesoriaus, docento, mokslo
darbuotojo ir garbės daktaro, alumno ar mecenato vardams gauti.

Ataskaitiniu laikotarpiu vyko 3 posėdžiai, kuriuose buvo apsvarstytos 9
kandidatūros profesoriaus emerito (patvirtintos 6), 10 kandidatūrų
afilijuotojo profesoriaus (patvirtintos 10), 4 kandidatūros afilijuotojo
mokslininko (patvirtintos 4) vardams suteikti, o garbės daktaro vardą
nutarta suteikti Koen Lenaerts.

## Vilniaus universiteto Rektoriaus įsakymu sudaromos komisijos

### VU Priėmimo komisija

*Studentų atstovė – Neda Žutautaitė*

Komisija svarsto ir teikia Universiteto rektoriui tvirtinti aukščiausio
lygmens darbuotojų – profesorių ir vyriausiųjų mokslo darbuotojų –
kandidatūras akademinėms pareigoms užimti. Atsižvelgusi į studentų
apklausas, dėstymo patirtis ir planuojamą akademinę veiklą, studentų
atstovė, remdamasi aukščiau išvardytais duomenimis, siūlė tvirtinti ne
visas kandidatūras. Centrinė priėmimo komisija iš viso apsvarstė 59
kandidatūras, 34 iš jų bus teikiami (-os) rektoriui.

### VU Vienkartinių socialinių stipendijų skirstymo komisija

*Studentų atstovai – Ieva Budreikaitė, Dominyka Goldbergaitė, Daniel
Šematovič*

Vienkartinės socialinės stipendijos yra Universiteto skiriama parama
studentams (-ėms), susidūrusiems (-oms) su sunkumais, kurie paveikė jų
gyvenimus finansiškai: sunki studento (-ės) ar artimojo liga, artimojo
mirtis, negalia ir kitomis ypatingomis situacijomis. Ataskaitiniu
laikotarpiu vyko 3 posėdžiai, kurių metu studentams buvo paskirstyta 604
BSI, t. y. išdalinta 19 044 Eur rudens semestre ir 9 996 Eur pavasario
semestre.

### VU Vienkartinių tikslinių stipendijų skirstymo komisija

*Studentų atstovai – Daniel Šematovič, Einoras Tiškevičius*

Vienkartinės tikslinės stipendijos yra Universiteto skiriama skatinamoji
parama studentams (-ėms), kurie aktyviai dalyvauja socialinėse,
mokslinėse, kultūrinėse ar sportinėse veiklose bei savo pasiekimais
atstovauja ir garsina Universiteto vardą. Ataskaitiniu laikotarpiu įvyko
2 posėdžiai, kurių metu studentams buvo paskirstyta 719 BSI, t. y.
išdalinta 18 722 Eur rudens semestre ir 15 288 Eur pavasario semestre.

### VU Profesoriaus ir docento pedagoginių vardų teikimo komisija

*Studentų atstovė – Klėja Merčaitytė*

Komisija svarsto ir teikia Senatui tvirtinti dėstytojų kandidatūras dėl
pedagoginių vardų suteikimo. Ataskaitiniu laikotarpiu vyko vienas
komisijos posėdis, kurio metu buvo svarstomi kandidatai VU profesorių ir
docentų pedagoginiams vardams teikti. VU Senatui komisijos vardu buvo
siūloma suteikti 48 VU akademiniams darbuotojams pedagoginį vardą.

### VU Geriausių dėstytojų pripažinimo komisija

*Studentų atstovė – Klėja Merčaitytė*

Komisija svarsto kandidatų (-čių) veiklą ir teikia Rektoriui
rekomendacijas dėl kandidatų (-čių) pripažinimo geriausiais (-omis) metų
dėstytojais (-omis). Vilniaus universiteto studentų (-čių) siūlomų
dėstytojų kandidatūras Komisijai svarstyti teikia kamieninio akademinio
padalinio administracija kartu su VU SA padaliniu.

Ataskaitiniu laikotarpiu vyko 1 komisijos posėdis. Posėdžio metu iš
padalinių siūlytų kandidatų (-čių) išrinkta 15 geriausių Universiteto
dėstytojų, kurie (-os) vėliau buvo apdovanoti (-os) Rektoriaus premija.

Geriausių 2022 m. dėstytojų premijos šiemet įteiktos:\
Chemijos ir geomokslų fakulteto profesoriui dr. Rimantui Raudoniui;\
Ekonomikos ir verslo administravimo fakulteto profesorei dr. Gretai
Drūteikienei;\
Filologijos fakulteto asistentui Deividui Zibalui;\
Filosofijos fakulteto docentei dr. Birutei Švedaitei-Sakalauskei;\
Fizikos fakulteto docentui dr. Domui Paipului;\
Gyvybės mokslų centro asistentei dr. Radvilei Rimgailei-Voicik;\
Istorijos fakulteto docentei dr. Genei Kirkienei;\
Kauno fakulteto docentui dr. Robertui Kudirkai;\
Komunikacijos fakulteto docentui dr. Kęstui Kirtikliui;\
Matematikos ir informatikos fakulteto asistentui dr. Adomui Birštunui;

Medicinos fakulteto docentei dr. Rūtai Bendinskaitei;\
Šiaulių akademijos docentei dr. Jurgitai Lenkauskaitei;\
Tarptautinių santykių ir politikos mokslų instituto asistentui dr.
Viliui Bartninkui;\
Teisės fakulteto profesoriui dr. Aurelijui Gutauskui;\
Verslo mokyklos docentei dr. Ievai Bužienei.

### VU Studijų kokybės komisija

*Studentų atstovė – Julija Jarutytė*

Komisija sudaryta vadovaujantis VU Studijų programų rengimo, vykdymo ir
tobulinimo tvarka. Ši komisija atsakinga už studijų krypčių tobulinimo
planų, parengtų po išorinio ekspertinio vertinimo, svarstymą.
Ataskaitiniu laikotarpiu įvyko 3 posėdžiai, kurių metu svarstyti 11
studijų krypčių tobulinimo planų (pritarta visiems tobulinimo planams).

Svarstyti tobulinimo planai:

- Rinkodaros krypties studijų tobulinimo planas;

- Aplinkotyros krypties studijų tobulinimo planas;

- Informacijos paslaugų krypties studijų tobulinimo planas;

- Ekologijos krypties studijų tobulinimo planas;

- Literatūrologijos krypties studijų tobulinimo planas;

- Biologijos krypties studijų tobulinimo planas;

- Istorijos krypties studijų tobulinimo planas;

- Fizikos krypties studijų tobulinimo planas;

- Medicinos technologijų krypties studijų tobulinimo planas;

- Statistikos krypties studijų tobulinimo planas;

- Verslo krypties studijų tobulinimo planas.

## Vilniaus universiteto 2021-2025 m. strateginiam planui įgyvendinti sudarytos darbo grupės ir komisijos

### VU studijų kokybės vadovo atnaujinimo darbo grupė

*Studentų atstovė – Klėja Merčaitytė*

Darbo grupė suburta patvirtinus Universiteto strateginį veiklos planą,
kuriame buvo numatyta atnaujinti turimą studijų kokybės vadovą(-ę). Šio
vadovo(-ės) atnaujinimas orientuotas į studijų kokybės gerinimo sistemos
išsigryninimą, atsakomybių detalizavimą, dermę su Europos aukštojo
mokslo kokybės užtikrinimo nuostatomis ir gairėmis. Studentų
atstovas(-ė) įsitraukia į kokybės vadove apibendrinamų vidinių studijų
kokybės užtikrinimo procesų ir procedūrų, atsakomybių ir įsipareigojimų
studijų kokybei užtikrinti ir tobulinti bei rodiklių, kurie leistų
įvertinti studijų kokybę, susitarimų paieškas ir dokumento rengimą.

### VU studijų tarptautinimo iniciatyvų komisija

*Studentų atstovė – Kornelija Buivydaitė*

Komisijai yra teikiamos tarptautinių iniciatyvų paraiškos, kurias
įvertinus priimamas sprendimas dėl lėšų skyrimo iniciatyvoms
įgyvendinti. Ataskaitiniu laikotarpiu įvyko 4 posėdžiai, kurių metu
nagrinėtos 44 pateiktos paraiškos, iš kurių nutarta finansuoti 21
paraišką. Be to, buvo koreguoti komisijos darbo nuostatai, pradėta kurti
strategija, kaip pagerinti informacinę sklaidą tarp VU KAP, kad kuo
daugiau padalinių įsitrauktų į iniciatyvų kūrimą.

### VU Edukacinių iniciatyvų komisija

*Studentų atstovė – Neda Žutautaitė*

Edukacinių iniciatyvų komisija yra komisija, kuri svarsto, tvirtina ir
skiria lėšas dėstytojų iniciatyvoms, skirtoms gerinti studijų procesą,
dalykus, jų dėstymą, didinti studentų (-čių) įtraukimą bei įgyvendinti
inovatyvias edukacines idėjas, kurioms ne visada pakanka standartinių
resursų.

Šiais metais edukacinių iniciatyvų komisijoje patvirtinta 13 paraiškų ir
iniciatyvų bei 3 ankstesniais metais įgyvendintų iniciatyvų ataskaitos.

### VU Pedagogų rengimo plėtros komitetas

*Studentų atstovė – Neda Žutautaitė*

Komitetas sudarytas siekiant parengti Pedagogų (-ių) ugdymo plėtros
koncepciją Vilniaus universitete bei užtikrinti jos įgyvendinimą.

Ataskaitiniu laikotarpiu buvo parengta ir Senate patvirtinta Vilniaus
universiteto pedagogų (-ių) ugdymo koncepcija. Komitete tvirtintos VU
Filosofijos fakulteto ugdymo mokslų instituto bei VU Šiaulių akademijos
metinės veiklos ataskaitos, 2023 m. veiklos planai bei tarpiniai
pedagogų (-ių) plėtros projekto, kurį įgyvendinta VU, rezultatai ir jų
sąsajos su Pedagogų (-ių) ugdymo koncepcijos tikslais.

### Atvirojo mokslo politikos gairių įgyvendinimo plano rengimo darbo grupė

*Studentų atstovė – Neda Žutautaitė*

Atvirojo mokslo politikos gairių įgyvendinimo plano rengimo darbo grupė
buvo suburta Senate patvirtinus atvirojo mokslo politikos dokumentus.
Grupė rengia planą 2023-2028 metams, kuriuo bus įgyvendinami nutarimai,
orientuoti į atvirosios prieigos prie mokslo (meno) darbų ir studijų
baigiamųjų darbų bei mokslinių tyrimų duomenų didinimą, atvirųjų
mokslinių tyrimų duomenų mainų standartus, mokslo rezultatų vertinimą,
laisvą ir atvirojo kodo programinę įrangą, atviruosius mokymo(si)
išteklius, infrastruktūrą bei visuomenės įtraukimą. Darbo grupė planą
vis dar rengia.

### VU Tarpkryptinių studijų koncepcijos rengimo darbo grupė

*Studentų atstovė – Neda Žutautaitė*

Darbo grupė suburta siekiant parengti Vilniaus universitete
Tarpkryptinių studijų koncepciją, kuria remiantis būtų galima užtikrinti
studijų tarpdalykiškumą bei tarpkryptiškumą, jų individualizavimą. Darbo
grupė ataskaitiniu laikotarpiu parengė tarpkryptinių studijų koncepcijos
projektą, kuris šiuo metu svarstomas VU Senate.

### VU Žaliojo kurso rengimo darbo grupė

*Studentų atstovė – Dominyka Goldbergaitė*

VU Žaliojo kurso rengimo darbo grupė rengia Vilniaus universiteto
Žaliajį kursą, kurio tikslas tapti nuolatinio tvarumo siekiančiu
universitetu, ne tik mažinančiu neigiamą poveikį aplinkai dėl vykdomų
mokymų, mokslinių tyrimų ir kitų funkcijų, bet ir rodančiu pavyzdį
visuomenei renkantis tvarų gyvenimo būdą. Ataskaitiniu laikotarpiu įvyko
2 darbo grupės susitikimai, kurių metų aptartas ir pradėtas rengti VU
Žaliasis kursas.

## Stipendijų komisijos ir darbo grupės

### VU 450-mečio stipendija

*Studentų atstovės –Ieva Budreikaitė, Airina Mikulėnaitė, Ieva
Šiaudvytytė*

VU 450-mečio stipendija yra Universiteto skiriama parama būsimiems
(-oms) studentams (-ėms) iš socialiai pažeidžiamų grupių. 100 būsimų
studentų (-čių) mokama 200 eurų stipendija pirmuosius studijų metus –
nuo rugsėjo iki birželio mėnesio, siekiant mažinti socialinės atskirties
problemą. Ataskaitiniu laikotarpiu įvyko 1 posėdis, kurio metu,
išnagrinėjus būsimų studentų (-čių) pateiktus prašymus, paskirtos
stipendijos.

### VU Tech Hub stipendijų komisija

*Studentų atstovė – Neda Žutautaitė*

Vilniaus universiteto Technologijų uostas (VU Tech Hub) paskelbė
konkursą dėl vardinės stipendijos už geriausią studijų metu parengtą
baigiamąjį darbą. 300 eurų stipendija buvo skiriama baigiamųjų darbų
autoriams šiose kategorijose:

- „Technologijos visuomenės raidai". Už geriausią darbą, kuriame
    tiriami ir pristatomi technologiniai sprendimai, lemiantys
    visuomenės raidą;

- „Visuomeniniai iššūkiai naujųjų technologijų amžiuje". Už geriausią
    darbą, tiriantį robotizacijos, skaitmenizacijos ir dirbtinio
    intelekto poveikį visuomenės ir jos institutų vystymuisi;

- „Inovacijos gyvenimui". Už geriausią darbą, kuriame siūlomas
    technologinis sprendimas visuomenės poreikiams tenkinti;

- „Geriausias tarpdisciplininis darbas". Už geriausią darbą, kuriame
    nagrinėjamos aktualios sudėtinės problemos ir derinami skirtingų
    mokslų sričių tyrimo metodai.

Ataskaitiniu laikotarpiu įvyko 1 elektroninis komisijos posėdis, kuriame
buvo išrinkti (-os) laureatai (-ės).

### VU Kanados lietuvių vardinės stipendijos komisija

*Studentų atstovė – Martyna Pikelytė*

Kanados lietuvių E. ir V. Kadis vardinės stipendijos yra skiriamos
labiau socialiai pažeidžiamiems (-oms) (dėl sunkios finansinės padėties,
ligos ar artimųjų mirties) chemijos, biochemijos, mikrobiologijos ir
medicinos studentams (-ėms), užsiimantiems (-oms) moksline veikla.
Ataskaitiniu laikotarpiu vyko 1 elektroninė konferencija, kurios metu
paskirtos 3 stipendijos studentams.

## Nuolatiniai struktūriniai vienetai, komitetai ir komisijos

### Trečios studijų pakopos (doktorantūros) studentų atstovavimas

Ataskaitiniu laikotarpiu įvyko 4 bendri susitikimai su doktorantais
(-ėmis), VU mokslo prorektore, Doktorantūros ir podoktorantūros
skyriumi. Susitikimų metu diskutuota apie doktorantūros integracijos
proceso tobulinimą, kylančias problemas (administracines, komunikacines,
finansines, krūvio apskaitos, darbo su vadovu (-e), bendruomenės kūrimo)
skirtingose mokslo kryptyse. Vykdyti ir individualūs susitikimai su
skirtingų mokslo krypčių studentais(-ėmis), kurių metu papildytos
informacijos spragos, spręstos einamosios problemos. Praeitais metais
suburta doktorantų grupė pasipildė naujais žmonėmis iš skirtingų mokslo
krypčių.

Išsigrynintoms problemoms spręsti buvo pasitelkti trys veikimo lygmenys
– nacionalinis, universiteto, doktorantūros krypties. Nacionaliniu
lygmeniu aktyviai įsitraukta į ŠMSM, LRS susitikimus bei darbo grupes,
kuriose atstovauta doktorantams (-ėms) socialinių garantijų (darbo
stažo, motinystės, tėvystės, ligos išmokų, pajamų akademinių atostogų
metu bei paskolų galimybės užtikrinimo klausimais). Universiteto
lygmeniu aktyviai bendradarbiauta su VU Doktorantūros ir podoktorantūros
skyriumi dėl integracijos doktorantams (-ėms) organizavimo, doktorantų
(-čių) apklausos klausimų keitimo, naujų klausimų įtraukimo, bendrųjų
gebėjimų mokymų temų bei mokymų anglų kalba plėtimo. Toliau organizuoti
praeitais metais suburtos doktorantų (-čių) grupės susitikimai,
padalinių Tarybose keltas klausimas dėl doktorantūros lėšų panaudojimo
atskaitomybės, kartu su doktorantais (-ėmis) sukurtas mentorystės
konceptas. Doktorantūros krypties lygmeniu kartu su doktorantais (-ėmis)
planuota spręsti konkrečias problemas padalinio lygmeniu.

### Studijų programų komitetai

Studijų programų komitetai (SPK) yra akademiniai studijų programas
koordinuojantys ir jų vykdymą prižiūrintys dariniai. SPK užtikrina
studijų programos tikslų, ugdomų kompetencijų, turinio, metodų ir
studentų pasiekimų vertinimų vientisumą ir tobulina studijų programą
analizuodami studentų (-čių), dėstytojų, absolventų (-čių), socialinių
partnerių nuomonę bei kitus studijų programų vykdymo kokybės rodiklius.
SPK sudaro ne mažiau kaip 3 dėstytojai (-os), bent 1 socialinis (-ė)
partneris (-ė) ir bent 1 studentų atstovas (-ė).

Siekiant užtikrinti efektyvų studentų atstovavimą SPK buvo keliamos
studentų atstovų (-ių) kompetencijos: organizuoti centriniai bei
padalinių mokymai, kuriuose studentų atstovai (-ės) susipažino su SPK
veikla, vykdytos nuomonės rinkimo, apibendrinimo, pristatymo bei įvairių
posėdžių simuliacijos, susipažinta su kitų studentų atstovų patirtimi.
Kadangi šiemet visose pirmos pakopos studijų programose buvo vykdomi
individualiųjų studijų įvedimo pokyčiai, studentų atstovai (-ės) SPK
buvo supažindinti su individualiųjų studijų konceptu bei konsultuoti
visu ataskaitiniu laikotarpiu. Patys (-čios) atstovai (-ės) aktyviai
įsitraukė į individualiųjų studijų įgyvendinimą kiekvieno padalinio
kiekvienoje programoje siekdami užtikrinti šio proceso sklandžią eigą.
Studentų atstovai (-ės) taip pat laikė jiems (-oms) skirtą testą,
leidžiantį jiems (-oms) užtvirtinti svarbiausias akademines,
struktūrines žinias bei konceptus, reikalingus atstovauti. Ataskaitiniu
laikotarpiu studentų atstovai (-ės) rinko studentų (-čių) nuomonę
anketavimo, virtualių tikslinių grupių arba mišriuoju metodu, o surinkti
ir susisteminti duomenys buvo panaudoti ir pristatyti SPK posėdžių metu.

Šiemet skirtinguose VU KAP iš viso įvyko 435 posėdžiai, kurių pagrindinė
darbotvarkės tema visose pirmosios studijų pakopos SPK buvo
individualiosios studijos, o antrosios pakopos SPK – nuo studentų
nubyrėjimo mažinimo strategijų iki atsiskaitymo formų keitimo. Detaliau
su kiekvieno VU KAP SPK posėdžių statistika susipažinti galite žemiau:

| VU KAP        |      SPK posėdžių skaičius      |  Pagrindinės 3 nagrinėtos temos |
| ------------- | :-----------: | :---- |
| **Chemijos ir geomokslų fakultetas**      | 32 | 1. Individualiosios studijos <br> 2. Studijų dalykų aprašų korekcijos, tvirtinimas <br> 3. Tiriamojo darbo įvedimo į programą svarstymas  |
| **Ekonomikos ir verslo administravimo fakultetas**      | 18 | 1. Individualiosios studijos <br> 2. Studijų tinklelio išdėstymo koregavimas <br> 3. Studentų (-čių) grįžtamojo ryšio skatinimas |
| **Filologijos fakultetas**      | 72 | 1. Studijų programos pritaikymas studijoms vykdyti anglų kalba; <br> 2. Naujų pasirenkamųjų dalykų ruošimas, tvirtinimas <br> 3. Užsienio studentų (-čių) pritraukimas  |
| **Filosofijos fakultetas**      | 57 | 1. Studentų (-čių) grįžtamojo ryšio aptarimas <br> 2. Studijų dalykų aprašų korekcijos <br> 3. Baigiamųjų darbų temų, komisijų tvirtinimas  |
| **Fizikos fakultetas**      | 20 | 1. Individualiosios studijos <br> 2. Studijų tinklelio išdėstymo koregavimas <br> 3. Dėstytojų keitimų svarstymai  |
| **Gyvybės mokslų centras**      | 22 | 1. Individualiosios studijos <br> 2. Naujų dėstytojų pritraukimas <br> 3. Studijų dalykų kontaktinių valandų skaičiaus keitimas  |
| **Istorijos fakultetas**      | 15 | 1. Individualiosios studijos <br> 2. Naujų studijų modulių įvedimo svarstymas <br> 3. Studentų (-čių) individualiųjų studijų planų tvirtinimas  |
| **Kauno fakultetas**      | 34 | 1. Individualiosios studijos <br> 2. Baigiamųjų darbų klausimai <br> 3. Studijų tinklelio išdėstymo koregavimas  |
| **Komunikacijos fakultetas**      | 43 | 1. Individualiosios studijos <br> 2. Studijų tinklelio išdėstymo koregavimas <br> 3. Pasirenkamųjų dalykų pasiūlos didinimas  |
| **Matematikos ir informatikos fakultetas**      | 24 | 1. Individualiosios studijos <br> 2. Studijų dalykų aprašų naujinimas <br> 3. Studijų tinklelio išdėstymo koregavimas  |
| **Medicinos fakultetas**      | 11 | 1. Individualiosios studijos <br> 2. Vertinimo sistemų atskiruose studijų dalykuose koregavimas <br> 3. Rėmėjų studentų moksliniams darbams finansuoti paieška  |
| **Šiaulių akademija**      | 41 | 1. Individualiosios studijos <br> 2. Studijų tinklelio koregavimas <br> 3. Paskaitų filmavimo rinkodariniais tikslais svarstymas  |
| **Tarptautinių santykių ir politikos mokslų institutas**      | 9 | 1. Studijų programų tobulinimas atsižvelgianti į studentų (-čių) atsiliepimus <br> 2. Studentų (-čių) nubyrėjimo klausimas <br> 3. Atsiskaitymų formatų keitimai  |
| **Teisės fakultetas**      | 3 | 1. Individualiosios studijos <br> 2. Vertinimo sistemų tarp studijų dalykų suvienodinimas <br> 3. Studijų dalykų aprašų naujinimas  |
| **Verslo mokykla**      | 34 | 1. Individualiosios studijos <br> 2. Studijų dalykų aprašų naujinimas <br> 3. Didesnio užsienio studentų pritraukimo svarstymai  |

### Akademinių reikalų prodekanų posėdžiai

*Studentų atstovė – Klėja Merčaitytė*

Akademinių reikalų prodekanų posėdžių metu ruošiamos teikti išvados ir
rekomendacijos Universiteto studijų veiklai gerinti. Šiuose posėdžiuose
dalyvauja visi už studijas atsakingi Universiteto kamieninių akademinių
padalinių vadovų pavaduotojai (-os) bei studentų atstovai (-ės).

Ataskaitiniu laikotarpiu vyko 11 posėdžių, kurių metu buvo kalbama apie
studijų individualizavimo procesus, teikiamus dokumentus, susijusius su
studijomis ir kitais aktualiais klausimais, buvo svarstoma Studijų
programų rengimo, vykdymo ir tobulinimo tvarkos aprašas, Individualiųjų
studijų ir pasirenkamųjų dalykų (modulių) įgyvendinimo Vilniaus
universitete tvarkos aprašas, Tarpkryptinių studijų koncepcija, VU
Tarptautinių studentų pritraukimo priemonių įgyvendinimo planas, Kalbų
politikos gairės, diskutuota apie grįžtamojo ryšio studijų procese
skatinimą.

### VU partnerystės profesorių ir partnerystės docentų skyrimo patariamasis komitetas

*Studentų atstovė – Neda Žutautaitė*

Komitetas VU rektoriui teikia nuomonę dėl VU partnerystės profesorių ir
partnerystės docentų pareigybių suteikimo. Šios pareigybės leidžia
paskaitas Vilniaus universitete dėstyti žymiems Lietuvos verslo
atstovams, diplomatams ir kitiems savo sričių specialistams, užimantiems
vadovaujamas pareigas ar turintiems didžiulę praktinio darbo patirtį.

Ataskaitiniu laikotarpiu 47 pretendentai buvo įvertinti kaip
atitinkantys partnerystės profesoriams ir partnerystės docentams
keliamus reikalavimus ir buvo pasiūlyti skirti į šias pareigas.

## Laikinosios darbo grupės

### VU studentų paslaugų darbo grupė

*Studentų atstovės –* *Dominyka Goldbergaitė, Klėja Merčaitytė*

Studentų paslaugų darbo grupės tikslas *–* išsigryninti visas VU
teikiamas paslaugas bendruomenės nariams, išanalizuoti užsienio
universitetų teikiamų paslaugų modelį. Siekiama optimizuoti šiuo metu
teikiamas paslaugas, nes dalis jų teikiamos skirtingų skyrių ar centrų
bei nepasiekia tikslinės auditorijos. Ataskaitiniu laikotarpiu įvyko 2
susitikimai, kurių metu buvo padaryta visų VU ir VU SA teikiamų paslaugų
studentams inventorizacija, paslaugos suskirstytos į kategorijas.

### VU emocinės gerovės darbo grupė

*Studentų atstovės – Dominyka Goldbergaitė, Neda Žutautaitė*

Emocinės gerovės darbo grupė suburta siekiant sukurti emocinės gerovės
užtikrinimo sistemą Universitete. Ataskaitiniu laikotarpiu darbo grupėje
nagrinėtos šiuo metu studentams (-ėms) teikiamos paslaugos, kurios
prisideda prie emocinės gerovės kūrimo Universitete, svarstysta galima
jų plėtra. Studentų atstovės didžiausią dėmesį atkreipė į psichikos
sveikatos stiprinimui skirtas paslaugas bei priemones Universitete,
išreiškė poreikį vykdyti nuolatinę emocinės gerovės studentų (-čių)
tarpe stebėseną bei turėti aiškiai visiems bendruomenės nariams (-ėms)
žinomus probleminių situacijų įveikos bei krizinių atvejų reagavimo
mechanizmus.

### VU Stipendijų nuostatų keitimo darbo grupė

*Studentų atstovė – Neda Žutautaitė, Lijana Savickienė*

VU suburta darbo grupė Stipendijų nuostatų atnaujinimui, siekiant
peržiūrėti šiuo metu egzistuojančias studentų paramos formas,
efektyvinti dabartinį stipendijų skirstymą, numatyti tikslingas naujas
tiek stipendijų, skirtų paramai, tiek skatinimui, formas.

Darbo grupės veikla tęstinė, einamuoju metu yra suplanuoti patobulinimai
skatinamųjų stipendijų skyrime, keičiant stipendijos išmokėjimo tvarką
ir nenumatant dviejų skirtingų dydžių. Taip pat paramos plėtimui
kuriamas naujas stipendijos modelis, skirtas mažiausias pajamas
turintiems studentams tam, kad jie galėtų ne dirbti, o studijuoti ir
siekti akademinių rezultatų, suteikiant piniginę paramą visus metus kas
mėnesį skiriant fiksuotą paramos sumą, o pasiekus tam tikrų pasiekimų –
paskatinant papildomai. Ataskaitiniu laikotarpiu buvo vykdomos pakeitimų
derinimo procedūros bei rengiama galutinė nuostatų redakcija.

# Tarptautinis bendradarbiavimas ir konferencijos

## ARQUS

ARQUS tinkle vyksta bendradarbiavimas tarp studentų (-čių) atstovų (-ių). Du VU SA atstovai (-ės): Dominyka Goldbergaitė ir Lukas Krasauskas, dalyvavo ARQUS studentų tarybos veikloje, susitikimuose.

VU SA deleguoti atstovai (-ės) dalyvavo ARQUS metinėje konferencijoje, vykusioje Austrijoje, Graz universitete. Jos metu VU SA deleguota atstovė kartu su Lenkijos Vroclavo universiteto studentų atstove sakė kalbą apie studentų įsitraukimą į ARQUS veiklą, studentų (-čių) akimis matomus Aljanso tobulėjimo kelius. Konferencijos metu studentų (-čių) taryba priėmė rezoliuciją dėl neformaliu būdu įgytų kompetencijų įskaitymo.

Gegužės 3 d. VU SA atstovai (-ės) buvo susitikę su Portugalijos Minho universiteto studentų (-čių) reikalų ir pedagoginių inovacijų prorektoriumi Manuel João Costa. Susitikimo metu studentai (-ės) kartu su prorektoriumi diskutavo apie studentų (-čių) įsitraukimą į universiteto valdymo organus, dėstytojų pedagoginių kompetencijų kėlimą ir pirmamečių studentų (-čių) integraciją. ARQUS WP4 (Student agora) veikloje VU SA deleguoti atstovai įsitraukia į diskusijas apie tarp universitetų veiksiantį mentorių, studentų(-čių)--ambasadorių tinklus, pirmamečiams (-tėms) studentams (-ėms) skirto įvadinio paketo rašymą.

## Konferencijos

- Šiais metais Lietuvoje ir Vilniaus universitete viešint Belgijos
    karaliui ir karalienei, VU SA kartu su Lietuvos Respublikos
    prezidentu Gitanu Nausėda ir pirmąja ponia Diana Nausėdiene
    prisidėjo prie jų apsilankymo Vilniaus universitete ir susitikimo su
    VU studentais įgyvendinimo. Susitikimo metu su Belgijos karaliais
    bei Lietuvos pirmąja pora studentai (-ės) iš skirtingų Universiteto
    padalinių diskutavo apie biologinę įvairovę ir klimato kaitą, moterų
    ekonominį įgalinimą, psichikos sveikatos problemas švietime bei
    universitetų vaidmenį formuojant tvarią visuomenę.

- Praėjusį pavasarį buvome vieni iš 13 delegatų (-čių), kurie (-ios)
    turėjo galimybę oficialioje platformoje stebėti Barselonoje vykusią
    UNESCO World Higher Education Conference (WHEC 2022), kur
    universitetų, studijų kokybę vertinančių organizacijų, privataus
    sektoriaus, jaunimo, NVO ir kitų sričių atstovai iš viso pasaulio
    susitiko aptarti aukštojo mokslo tendencijas, iššūkius ir ateitį:
    nuo universitetų vaidmens ateities visuomenėje, akademinio mobilumo
    iki darnaus vystymosi tikslų įgyvendinimo bei mokslo prieinamumo
    visiems.

- Minint Europos jaunimo metus, Europos Komisijos atstovybės Lietuvoje
    kvietimu turėjome galimybę sudalyvauti Briuselio ekonomikos forume
    ([Brussels Economic Forum 2022)](https://www.facebook.com/events/1014067322830650/?__cft__[0]=AZUUwcF41qUNYuyJrHuiATRn5MPD6u_GfkjmWuUizFo4viP9ku-rXMK1IuRPgdSrh1p7r3u2N24nlaTpcggh3G0kpXmdoPh7HgM6fcII7OjAdPSe6-6HvTKm6w5zKt7pzb1qYwJ09CGDlZArFRzwqjUMbgIiedrkjLr3IPkbHcllt_ofxXR2Y_feX4XqIEbQkTk&__tn__=-UK-R)
    kuriame didelis dėmesys buvo skirtas ekonomikai ateities kartoms.
    Šis forumas -- daugiau nei 20 metų Europos Komisijos organizuojamas
    ekonomikos renginys, sukviečiantis aukšto lygio Europos ir
    tarptautinius politikos formuotojus, akademikus, pilietinės
    visuomenės ir verslo lyderius, kad nustatytų pagrindinius Europos
    ekonomikos iššūkius ir aptartų prioritetus. Šių metų prioritetai:
    lanksčios darbo sąlygos bei socialinės garantijos visiems jauniems
    žmonėms ir mokymasis visą gyvenimą, be kurio neįsivaizduojama
    visuomenės ir ekonominė pažanga.

- Europos jaunimo metų minėjime EK iniciatyva organizuoti jaunimo
    susitikimai su skirtingų sričių eurokomisarais. Viename jų
    (\"Measuring what matters: looking beyond GDP\" su P. Gentiloni)
    dalyvauti buvo pakviesti ir VU SA atstovai (-ės) . Susitikime
    daugiausia dėmesio skirta tokiems iššūkiams, kaip klimato kaita,
    skurdas ir nelygybė, sveikatos apsauga ir gerovė, aptarta bei
    dalintasi mintimis, kaip iš jauno žmogaus perspektyvos matytume
    galimybes tolesniam valstybių ekonominiam progresui skatinti
    tvariais ir atliepiančiais šių dienų iššūkius būdais.

- Social Inclusion & Engagement in Mobility (SiEM) konferencija -- dar
    viena tarptautinė konferencija, kurioje su tikslu įsigilinti į
    labiau pažeidžiamų grupių įtrauktį į mobilumą dalyvavo VU SA
    atstovės. Konferencijoje buvo aptartos labiau pažeidžiamos grupės
    mobilume, jų patiriami barjerai, dirbtuvių metu kuriamos priemonės,
    kurios galėtų labiau atliepti kylančius finansinius, apgyvendinimo,
    prieinamumo, pritaikomumo negaliai, atvirumo skirtingoms studentų
    grupėms iššūkius.
